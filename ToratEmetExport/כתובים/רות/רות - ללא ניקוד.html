
<h3 dir="rtl" id="b31_Ruth, פרק א">פרק-א</h3><p dir="rtl">
<span dir="rtl" class="inlineHeader" id="b31_Ruth, פרק א, א">א</span>
ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו:<p dir="rtl">
<span dir="rtl" class="inlineHeader" id="b31_Ruth, פרק א, ב">ב</span>
ושם האיש אלימלך ושם אשתו נעמי ושם שני בניו מחלון וכליון אפרתים מבית לחם יהודה ויבאו שדי מואב ויהיו שם:<p dir="rtl">
<span dir="rtl" class="inlineHeader" id="b31_Ruth, פרק א, ג">ג</span>
וימת אלימלך איש נעמי ותשאר היא ושני בניה:<p dir="rtl">
<span dir="rtl" class="inlineHeader" id="b31_Ruth, פרק א, ד">ד</span>
וישאו להם נשים מאביות שם האחת ערפה ושם השנית רות וישבו שם כעשר שנים:<p dir="rtl">
<span dir="rtl" class="inlineHeader" id="b31_Ruth, פרק א, ה">ה</span>
וימותו גם שניהם מחלון וכליון ותשאר האשה משני ילדיה ומאישה:<p dir="rtl">
<span dir="rtl" class="inlineHeader" id="b31_Ruth, פרק א, ו">ו</span>
ותקם היא וכלתיה ותשב משדי מואב כי שמעה בשדה מואב כי פקד יהוה את עמו לתת להם לחם:<p dir="rtl">
<span dir="rtl" class="inlineHeader" id="b31_Ruth, פרק א, ז">ז</span>
ותצא מן המקום אשר היתה שמה ושתי כלתיה עמה ותלכנה בדרך לשוב אל ארץ יהודה:<p dir="rtl">
<span dir="rtl" class="inlineHeader" id="b31_Ruth, פרק א, ח">ח</span>
ותאמר נעמי לשתי כלתיה לכנה שבנה אשה לבית אמה יעשה יהוה עמכם חסד כאשר עשיתם עם המתים ועמדי:<p dir="rtl">
<span dir="rtl" class="inlineHeader" id="b31_Ruth, פרק א, ט">ט</span>
יתן יהוה לכם ומצאן מנוחה אשה בית אישה ותשק להן ותשאנה קולן ותבכינה:<p dir="rtl">
<span dir="rtl" class="inlineHeader" id="b31_Ruth, פרק א, י">י</span>
ותאמרנה לה כי אתך נשוב לעמך:<p dir="rtl">
<span dir="rtl" class="inlineHeader" id="b31_Ruth, פרק א, יא">יא</span>
ותאמר נעמי שבנה בנתי למה תלכנה עמי העוד לי בנים במעי והיו לכם לאנשים:<p dir="rtl">
<span dir="rtl" class="inlineHeader" id="b31_Ruth, פרק א, יב">יב</span>
שבנה בנתי לכן כי זקנתי מהיות לאיש כי אמרתי יש לי תקוה גם הייתי הלילה לאיש וגם ילדתי בנים:<p dir="rtl">
<span dir="rtl" class="inlineHeader" id="b31_Ruth, פרק א, יג">יג</span>
הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם כי יצאה בי יד יהוה:<p dir="rtl">
<span dir="rtl" class="inlineHeader" id="b31_Ruth, פרק א, יד">יד</span>
ותשנה קולן ותבכינה עוד ותשק ערפה לחמותה ורות דבקה בה:<p dir="rtl">
<span dir="rtl" class="inlineHeader" id="b31_Ruth, פרק א, טו">טו</span>
ותאמר הנה שבה יבמתך אל עמה ואל אלהיה שובי אחרי יבמתך:<p dir="rtl">
<span dir="rtl" class="inlineHeader" id="b31_Ruth, פרק א, טז">טז</span>
ותאמר רות אל תפגעי בי לעזבך לשוב מאחריך כי אל אשר תלכי אלך ובאשר תליני אלין עמך עמי ואלהיך אלהי:<p dir="rtl">
<span dir="rtl" class="inlineHeader" id="b31_Ruth, פרק א, יז">יז</span>
באשר תמותי אמות ושם אקבר כה יעשה יהוה לי וכה יסיף כי המות יפריד ביני ובינך:<p dir="rtl">
<span dir="rtl" class="inlineHeader" id="b31_Ruth, פרק א, יח">יח</span>
ותרא כי מתאמצת היא ללכת אתה ותחדל לדבר אליה:<p dir="rtl">
<span dir="rtl" class="inlineHeader" id="b31_Ruth, פרק א, יט">יט</span>
ותלכנה שתיהם עד באנה בית לחם ויהי כבאנה בית לחם ותהם כל העיר עליהן ותאמרנה הזאת נעמי:<p dir="rtl">
<span dir="rtl" class="inlineHeader" id="b31_Ruth, פרק א, כ">כ</span>
ותאמר אליהן אל תקראנה לי נעמי קראן לי מרא כי המר שדי לי מאד:<p dir="rtl">
<span dir="rtl" class="inlineHeader" id="b31_Ruth, פרק א, כא">כא</span>
אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי:<p dir="rtl">
<span dir="rtl" class="inlineHeader" id="b31_Ruth, פרק א, כב">כב</span>
ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים:<p dir="rtl">
<h3 dir="rtl" id="b31_Ruth, פרק ב">פרק-ב</h3><p dir="rtl">
<span dir="rtl" class="inlineHeader" id="b31_Ruth, פרק ב, א">א</span>
ולנעמי מידע לאישה איש גבור חיל ממשפחת אלימלך ושמו בעז:<p dir="rtl">
<span dir="rtl" class="inlineHeader" id="b31_Ruth, פרק ב, ב">ב</span>
ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו ותאמר לה לכי בתי:<p dir="rtl">
<span dir="rtl" class="inlineHeader" id="b31_Ruth, פרק ב, ג">ג</span>
ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך:<p dir="rtl">
<span dir="rtl" class="inlineHeader" id="b31_Ruth, פרק ב, ד">ד</span>
והנה בעז בא מבית לחם ויאמר לקוצרים יהוה עמכם ויאמרו לו יברכך יהוה:<p dir="rtl">
<span dir="rtl" class="inlineHeader" id="b31_Ruth, פרק ב, ה">ה</span>
ויאמר בעז לנערו הנצב על הקוצרים למי הנערה הזאת:<p dir="rtl">
<span dir="rtl" class="inlineHeader" id="b31_Ruth, פרק ב, ו">ו</span>
ויען הנער הנצב על הקוצרים ויאמר נערה מואביה היא השבה עם נעמי משדה מואב:<p dir="rtl">
<span dir="rtl" class="inlineHeader" id="b31_Ruth, פרק ב, ז">ז</span>
ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שבתה הבית מעט:<p dir="rtl">
<span dir="rtl" class="inlineHeader" id="b31_Ruth, פרק ב, ח">ח</span>
ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה וכה תדבקין עם נערתי:<p dir="rtl">
<span dir="rtl" class="inlineHeader" id="b31_Ruth, פרק ב, ט">ט</span>
עיניך בשדה אשר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים:<p dir="rtl">
<span dir="rtl" class="inlineHeader" id="b31_Ruth, פרק ב, י">י</span>
ותפל על פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה:<p dir="rtl">
<span dir="rtl" class="inlineHeader" id="b31_Ruth, פרק ב, יא">יא</span>
ויען בעז ויאמר לה הגד הגד לי כל אשר עשית את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא ידעת תמול שלשום:<p dir="rtl">
<span dir="rtl" class="inlineHeader" id="b31_Ruth, פרק ב, יב">יב</span>
ישלם יהוה פעלך ותהי משכרתך שלמה מעם יהוה אלהי ישראל אשר באת לחסות תחת כנפיו:<p dir="rtl">
<span dir="rtl" class="inlineHeader" id="b31_Ruth, פרק ב, יג">יג</span>
ותאמר אמצא חן בעיניך אדני כי נחמתני וכי דברת על לב שפחתך ואנכי לא אהיה כאחת שפחתיך:<p dir="rtl">
<span dir="rtl" class="inlineHeader" id="b31_Ruth, פרק ב, יד">יד</span>
ויאמר לה בעז לעת האכל גשי הלם ואכלת מן הלחם וטבלת פתך בחמץ ותשב מצד הקוצרים ויצבט לה קלי ותאכל ותשבע ותתר:<p dir="rtl">
<span dir="rtl" class="inlineHeader" id="b31_Ruth, פרק ב, טו">טו</span>
ותקם ללקט ויצו בעז את נעריו לאמר גם בין העמרים תלקט ולא תכלימוה:<p dir="rtl">
<span dir="rtl" class="inlineHeader" id="b31_Ruth, פרק ב, טז">טז</span>
וגם של תשלו לה מן הצבתים ועזבתם ולקטה ולא תגערו בה:<p dir="rtl">
<span dir="rtl" class="inlineHeader" id="b31_Ruth, פרק ב, יז">יז</span>
ותלקט בשדה עד הערב ותחבט את אשר לקטה ויהי כאיפה שערים:<p dir="rtl">
<span dir="rtl" class="inlineHeader" id="b31_Ruth, פרק ב, יח">יח</span>
ותשא ותבוא העיר ותרא חמותה את אשר לקטה ותוצא ותתן לה את אשר הותרה משבעה:<p dir="rtl">
<span dir="rtl" class="inlineHeader" id="b31_Ruth, פרק ב, יט">יט</span>
ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו היום בעז:<p dir="rtl">
<span dir="rtl" class="inlineHeader" id="b31_Ruth, פרק ב, כ">כ</span>
ותאמר נעמי לכלתה ברוך הוא ליהוה אשר לא עזב חסדו את החיים ואת המתים ותאמר לה נעמי קרוב לנו האיש מגאלנו הוא:<p dir="rtl">
<span dir="rtl" class="inlineHeader" id="b31_Ruth, פרק ב, כא">כא</span>
ותאמר רות המואביה גם כי אמר אלי עם הנערים אשר לי תדבקין עד אם כלו את כל הקציר אשר לי:<p dir="rtl">
<span dir="rtl" class="inlineHeader" id="b31_Ruth, פרק ב, כב">כב</span>
ותאמר נעמי אל רות כלתה טוב בתי כי תצאי עם נערותיו ולא יפגעו בך בשדה אחר:<p dir="rtl">
<span dir="rtl" class="inlineHeader" id="b31_Ruth, פרק ב, כג">כג</span>
ותדבק בנערות בעז ללקט עד כלות קציר השערים וקציר החטים ותשב את חמותה:<p dir="rtl">
<h3 dir="rtl" id="b31_Ruth, פרק ג">פרק-ג</h3><p dir="rtl">
<span dir="rtl" class="inlineHeader" id="b31_Ruth, פרק ג, א">א</span>
ותאמר לה נעמי חמותה בתי הלא אבקש לך מנוח אשר ייטב לך:<p dir="rtl">
<span dir="rtl" class="inlineHeader" id="b31_Ruth, פרק ג, ב">ב</span>
ועתה הלא בעז מדעתנו אשר היית את נערותיו הנה הוא זרה את גרן השערים הלילה:<p dir="rtl">
<span dir="rtl" class="inlineHeader" id="b31_Ruth, פרק ג, ג">ג</span>
ורחצת וסכת ושמת שמלתך עליך וירדתי הגרן אל תודעי לאיש עד כלתו לאכל ולשתות:<p dir="rtl">
<span dir="rtl" class="inlineHeader" id="b31_Ruth, פרק ג, ד">ד</span>
ויהי בשכבו וידעת את המקום אשר ישכב שם ובאת וגלית מרגלתיו ושכבתי והוא יגיד לך את אשר תעשין:<p dir="rtl">
<span dir="rtl" class="inlineHeader" id="b31_Ruth, פרק ג, ה">ה</span>
ותאמר אליה כל אשר תאמרי אעשה:<p dir="rtl">
<span dir="rtl" class="inlineHeader" id="b31_Ruth, פרק ג, ו">ו</span>
ותרד הגרן ותעש ככל אשר צותה חמותה:<p dir="rtl">
<span dir="rtl" class="inlineHeader" id="b31_Ruth, פרק ג, ז">ז</span>
ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב:<p dir="rtl">
<span dir="rtl" class="inlineHeader" id="b31_Ruth, פרק ג, ח">ח</span>
ויהי בחצי הלילה ויחרד האיש וילפת והנה אשה שכבת מרגלתיו:<p dir="rtl">
<span dir="rtl" class="inlineHeader" id="b31_Ruth, פרק ג, ט">ט</span>
ויאמר מי את ותאמר אנכי רות אמתך ופרשת כנפך על אמתך כי גאל אתה:<p dir="rtl">
<span dir="rtl" class="inlineHeader" id="b31_Ruth, פרק ג, י">י</span>
ויאמר ברוכה את ליהוה בתי היטבת חסדך האחרון מן הראשון לבלתי לכת אחרי הבחורים אם דל ואם עשיר:<p dir="rtl">
<span dir="rtl" class="inlineHeader" id="b31_Ruth, פרק ג, יא">יא</span>
ועתה בתי אל תיראי כל אשר תאמרי אעשה לך כי יודע כל שער עמי כי אשת חיל את:<p dir="rtl">
<span dir="rtl" class="inlineHeader" id="b31_Ruth, פרק ג, יב">יב</span>
ועתה כי אמנם כי אם גאל אנכי וגם יש גאל קרוב ממני:<p dir="rtl">
<span dir="rtl" class="inlineHeader" id="b31_Ruth, פרק ג, יג">יג</span>
ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שכבי עד הבקר:<p dir="rtl">
<span dir="rtl" class="inlineHeader" id="b31_Ruth, פרק ג, יד">יד</span>
ותשכב מרגלתו עד הבקר ותקם בטרום יכיר איש את רעהו ויאמר אל יודע כי באה האשה הגרן:<p dir="rtl">
<span dir="rtl" class="inlineHeader" id="b31_Ruth, פרק ג, טו">טו</span>
ויאמר הבי המטפחת אשר עליך ואחזי בה ותאחז בה וימד שש שערים וישת עליה ויבא העיר:<p dir="rtl">
<span dir="rtl" class="inlineHeader" id="b31_Ruth, פרק ג, טז">טז</span>
ותבוא אל חמותה ותאמר מי את בתי ותגד לה את כל אשר עשה לה האיש:<p dir="rtl">
<span dir="rtl" class="inlineHeader" id="b31_Ruth, פרק ג, יז">יז</span>
ותאמר שש השערים האלה נתן לי כי אמר אל תבואי ריקם אל חמותך:<p dir="rtl">
<span dir="rtl" class="inlineHeader" id="b31_Ruth, פרק ג, יח">יח</span>
ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום:<p dir="rtl">
<h3 dir="rtl" id="b31_Ruth, פרק ד">פרק-ד</h3><p dir="rtl">
<span dir="rtl" class="inlineHeader" id="b31_Ruth, פרק ד, א">א</span>
ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב:<p dir="rtl">
<span dir="rtl" class="inlineHeader" id="b31_Ruth, פרק ד, ב">ב</span>
ויקח עשרה אנשים מזקני העיר ויאמר שבו פה וישבו:<p dir="rtl">
<span dir="rtl" class="inlineHeader" id="b31_Ruth, פרק ד, ג">ג</span>
ויאמר לגאל חלקת השדה אשר לאחינו לאלימלך מכרה נעמי השבה משדה מואב:<p dir="rtl">
<span dir="rtl" class="inlineHeader" id="b31_Ruth, פרק ד, ד">ד</span>
ואני אמרתי אגלה אזנך לאמר קנה נגד הישבים ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל:<p dir="rtl">
<span dir="rtl" class="inlineHeader" id="b31_Ruth, פרק ד, ה">ה</span>
ויאמר בעז ביום קנותך השדה מיד נעמי ומאת רות המואביה אשת המת קניתי להקים שם המת על נחלתו:<p dir="rtl">
<span dir="rtl" class="inlineHeader" id="b31_Ruth, פרק ד, ו">ו</span>
ויאמר הגאל לא אוכל לגאול לי פן אשחית את נחלתי גאל לך אתה את גאלתי כי לא אוכל לגאל:<p dir="rtl">
<span dir="rtl" class="inlineHeader" id="b31_Ruth, פרק ד, ז">ז</span>
וזאת לפנים בישראל על הגאולה ועל התמורה לקים כל דבר שלף איש נעלו ונתן לרעהו וזאת התעודה בישראל:<p dir="rtl">
<span dir="rtl" class="inlineHeader" id="b31_Ruth, פרק ד, ח">ח</span>
ויאמר הגאל לבעז קנה לך וישלף נעלו:<p dir="rtl">
<span dir="rtl" class="inlineHeader" id="b31_Ruth, פרק ד, ט">ט</span>
ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון מיד נעמי:<p dir="rtl">
<span dir="rtl" class="inlineHeader" id="b31_Ruth, פרק ד, י">י</span>
וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו עדים אתם היום:<p dir="rtl">
<span dir="rtl" class="inlineHeader" id="b31_Ruth, פרק ד, יא">יא</span>
ויאמרו כל העם אשר בשער והזקנים עדים יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם:<p dir="rtl">
<span dir="rtl" class="inlineHeader" id="b31_Ruth, פרק ד, יב">יב</span>
ויהי ביתך כבית פרץ אשר ילדה תמר ליהודה מן הזרע אשר יתן יהוה לך מן הנערה הזאת:<p dir="rtl">
<span dir="rtl" class="inlineHeader" id="b31_Ruth, פרק ד, יג">יג</span>
ויקח בעז את רות ותהי לו לאשה ויבא אליה ויתן יהוה לה הריון ותלד בן:<p dir="rtl">
<span dir="rtl" class="inlineHeader" id="b31_Ruth, פרק ד, יד">יד</span>
ותאמרנה הנשים אל נעמי ברוך יהוה אשר לא השבית לך גאל היום ויקרא שמו בישראל:<p dir="rtl">
<span dir="rtl" class="inlineHeader" id="b31_Ruth, פרק ד, טו">טו</span>
והיה לך למשיב נפש ולכלכל את שיבתך כי כלתך אשר אהבתך ילדתו אשר היא טובה לך משבעה בנים:<p dir="rtl">
<span dir="rtl" class="inlineHeader" id="b31_Ruth, פרק ד, טז">טז</span>
ותקח נעמי את הילד ותשתהו בחיקה ותהי לו לאמנת:<p dir="rtl">
<span dir="rtl" class="inlineHeader" id="b31_Ruth, פרק ד, יז">יז</span>
ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד: <B>(פ)</B><p dir="rtl">
<span dir="rtl" class="inlineHeader" id="b31_Ruth, פרק ד, יח">יח</span>
ואלה תולדות פרץ פרץ הוליד את חצרון:<p dir="rtl">
<span dir="rtl" class="inlineHeader" id="b31_Ruth, פרק ד, יט">יט</span>
וחצרון הוליד את רם ורם הוליד את עמינדב:<p dir="rtl">
<span dir="rtl" class="inlineHeader" id="b31_Ruth, פרק ד, כ">כ</span>
ועמינדב הוליד את נחשון ונחשון הוליד את שלמה:<p dir="rtl">
<span dir="rtl" class="inlineHeader" id="b31_Ruth, פרק ד, כא">כא</span>
ושלמון הוליד את בעז ובעז הוליד את עובד:<p dir="rtl">
<span dir="rtl" class="inlineHeader" id="b31_Ruth, פרק ד, כב">כב</span>
ועבד הוליד את ישי וישי הוליד את דוד: <B>(פפפ)</B><p dir="rtl">
