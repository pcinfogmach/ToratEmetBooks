
<h3 dir="rtl" id="b22_Habakkuk, פרק א">פרק-א</h3><p dir="rtl">
<span dir="rtl" class="inlineHeader" id="b22_Habakkuk, פרק א, א">א</span>
המשא אשר חזה חבקוק הנביא:<p dir="rtl">
<span dir="rtl" class="inlineHeader" id="b22_Habakkuk, פרק א, ב">ב</span>
עד אנה יהוה שועתי ולא תשמע אזעק אליך חמס ולא תושיע:<p dir="rtl">
<span dir="rtl" class="inlineHeader" id="b22_Habakkuk, פרק א, ג">ג</span>
למה תראני און ועמל תביט ושד וחמס לנגדי ויהי ריב ומדון ישא:<p dir="rtl">
<span dir="rtl" class="inlineHeader" id="b22_Habakkuk, פרק א, ד">ד</span>
על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל:<p dir="rtl">
<span dir="rtl" class="inlineHeader" id="b22_Habakkuk, פרק א, ה">ה</span>
ראו בגוים והביטו והתמהו תמהו כי פעל פעל בימיכם לא תאמינו כי יספר:<p dir="rtl">
<span dir="rtl" class="inlineHeader" id="b22_Habakkuk, פרק א, ו">ו</span>
כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו:<p dir="rtl">
<span dir="rtl" class="inlineHeader" id="b22_Habakkuk, פרק א, ז">ז</span>
אים ונורא הוא ממנו משפטו ושאתו יצא:<p dir="rtl">
<span dir="rtl" class="inlineHeader" id="b22_Habakkuk, פרק א, ח">ח</span>
וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול:<p dir="rtl">
<span dir="rtl" class="inlineHeader" id="b22_Habakkuk, פרק א, ט">ט</span>
כלה לחמס יבוא מגמת פניהם קדימה ויאסף כחול שבי:<p dir="rtl">
<span dir="rtl" class="inlineHeader" id="b22_Habakkuk, פרק א, י">י</span>
והוא במלכים יתקלס ורזנים משחק לו הוא לכל מבצר ישחק ויצבר עפר וילכדה:<p dir="rtl">
<span dir="rtl" class="inlineHeader" id="b22_Habakkuk, פרק א, יא">יא</span>
אז חלף רוח ויעבר ואשם זו כחו לאלהו:<p dir="rtl">
<span dir="rtl" class="inlineHeader" id="b22_Habakkuk, פרק א, יב">יב</span>
הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו:<p dir="rtl">
<span dir="rtl" class="inlineHeader" id="b22_Habakkuk, פרק א, יג">יג</span>
טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו:<p dir="rtl">
<span dir="rtl" class="inlineHeader" id="b22_Habakkuk, פרק א, יד">יד</span>
ותעשה אדם כדגי הים כרמש לא משל בו:<p dir="rtl">
<span dir="rtl" class="inlineHeader" id="b22_Habakkuk, פרק א, טו">טו</span>
כלה בחכה העלה יגרהו בחרמו ויאספהו במכמרתו על כן ישמח ויגיל:<p dir="rtl">
<span dir="rtl" class="inlineHeader" id="b22_Habakkuk, פרק א, טז">טז</span>
על כן יזבח לחרמו ויקטר למכמרתו כי בהמה שמן חלקו ומאכלו בראה:<p dir="rtl">
<span dir="rtl" class="inlineHeader" id="b22_Habakkuk, פרק א, יז">יז</span>
העל כן יריק חרמו ותמיד להרג גוים לא יחמול: <B>(ס)</B><p dir="rtl">
<h3 dir="rtl" id="b22_Habakkuk, פרק ב">פרק-ב</h3><p dir="rtl">
<span dir="rtl" class="inlineHeader" id="b22_Habakkuk, פרק ב, א">א</span>
על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי:<p dir="rtl">
<span dir="rtl" class="inlineHeader" id="b22_Habakkuk, פרק ב, ב">ב</span>
ויענני יהוה ויאמר כתוב חזון ובאר על הלחות למען ירוץ קורא בו:<p dir="rtl">
<span dir="rtl" class="inlineHeader" id="b22_Habakkuk, פרק ב, ג">ג</span>
כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר:<p dir="rtl">
<span dir="rtl" class="inlineHeader" id="b22_Habakkuk, פרק ב, ד">ד</span>
הנה עפלה לא ישרה נפשו בו וצדיק באמונתו יחיה: <B>(ס)</B><p dir="rtl">
<span dir="rtl" class="inlineHeader" id="b22_Habakkuk, פרק ב, ה">ה</span>
ואף כי היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים:<p dir="rtl">
<span dir="rtl" class="inlineHeader" id="b22_Habakkuk, פרק ב, ו">ו</span>
הלוא אלה כלם עליו משל ישאו ומליצה חידות לו ויאמר הוי המרבה לא לו עד מתי ומכביד עליו עבטיט:<p dir="rtl">
<span dir="rtl" class="inlineHeader" id="b22_Habakkuk, פרק ב, ז">ז</span>
הלוא פתע יקומו נשכיך ויקצו מזעזעיך והיית למשסות למו:<p dir="rtl">
<span dir="rtl" class="inlineHeader" id="b22_Habakkuk, פרק ב, ח">ח</span>
כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה: <B>(פ)</B><p dir="rtl">
<span dir="rtl" class="inlineHeader" id="b22_Habakkuk, פרק ב, ט">ט</span>
הוי בצע בצע רע לביתו לשום במרום קנו להנצל מכף רע:<p dir="rtl">
<span dir="rtl" class="inlineHeader" id="b22_Habakkuk, פרק ב, י">י</span>
יעצת בשת לביתך קצות עמים רבים וחוטא נפשך:<p dir="rtl">
<span dir="rtl" class="inlineHeader" id="b22_Habakkuk, פרק ב, יא">יא</span>
כי אבן מקיר תזעק וכפיס מעץ יעננה: <B>(פ)</B><p dir="rtl">
<span dir="rtl" class="inlineHeader" id="b22_Habakkuk, פרק ב, יב">יב</span>
הוי בנה עיר בדמים וכונן קריה בעולה:<p dir="rtl">
<span dir="rtl" class="inlineHeader" id="b22_Habakkuk, פרק ב, יג">יג</span>
הלוא הנה מאת יהוה צבאות וייגעו עמים בדי אש ולאמים בדי ריק יעפו:<p dir="rtl">
<span dir="rtl" class="inlineHeader" id="b22_Habakkuk, פרק ב, יד">יד</span>
כי תמלא הארץ לדעת את כבוד יהוה כמים יכסו על ים: <B>(פ)</B><p dir="rtl">
<span dir="rtl" class="inlineHeader" id="b22_Habakkuk, פרק ב, טו">טו</span>
הוי משקה רעהו מספח חמתך ואף שכר למען הביט על מעוריהם:<p dir="rtl">
<span dir="rtl" class="inlineHeader" id="b22_Habakkuk, פרק ב, טז">טז</span>
שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך:<p dir="rtl">
<span dir="rtl" class="inlineHeader" id="b22_Habakkuk, פרק ב, יז">יז</span>
כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה:<p dir="rtl">
<span dir="rtl" class="inlineHeader" id="b22_Habakkuk, פרק ב, יח">יח</span>
מה הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים: <B>(ס)</B><p dir="rtl">
<span dir="rtl" class="inlineHeader" id="b22_Habakkuk, פרק ב, יט">יט</span>
הוי אמר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו:<p dir="rtl">
<span dir="rtl" class="inlineHeader" id="b22_Habakkuk, פרק ב, כ">כ</span>
ויהוה בהיכל קדשו הס מפניו כל הארץ: <B>(ס)</B><p dir="rtl">
<h3 dir="rtl" id="b22_Habakkuk, פרק ג">פרק-ג</h3><p dir="rtl">
<span dir="rtl" class="inlineHeader" id="b22_Habakkuk, פרק ג, א">א</span>
תפלה לחבקוק הנביא על שגינות:<p dir="rtl">
<span dir="rtl" class="inlineHeader" id="b22_Habakkuk, פרק ג, ב">ב</span>
יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור:<p dir="rtl">
<span dir="rtl" class="inlineHeader" id="b22_Habakkuk, פרק ג, ג">ג</span>
אלוה מתימן יבוא וקדוש מהר פארן סלה כסה שמים הודו ותהלתו מלאה הארץ:<p dir="rtl">
<span dir="rtl" class="inlineHeader" id="b22_Habakkuk, פרק ג, ד">ד</span>
ונגה כאור תהיה קרנים מידו לו ושם חביון עזה:<p dir="rtl">
<span dir="rtl" class="inlineHeader" id="b22_Habakkuk, פרק ג, ה">ה</span>
לפניו ילך דבר ויצא רשף לרגליו:<p dir="rtl">
<span dir="rtl" class="inlineHeader" id="b22_Habakkuk, פרק ג, ו">ו</span>
עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו:<p dir="rtl">
<span dir="rtl" class="inlineHeader" id="b22_Habakkuk, פרק ג, ז">ז</span>
תחת און ראיתי אהלי כושן ירגזון יריעות ארץ מדין:<p dir="rtl">
<span dir="rtl" class="inlineHeader" id="b22_Habakkuk, פרק ג, ח">ח</span>
הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישועה:<p dir="rtl">
<span dir="rtl" class="inlineHeader" id="b22_Habakkuk, פרק ג, ט">ט</span>
עריה תעור קשתך שבעות מטות אמר סלה נהרות תבקע ארץ:<p dir="rtl">
<span dir="rtl" class="inlineHeader" id="b22_Habakkuk, פרק ג, י">י</span>
ראוך יחילו הרים זרם מים עבר נתן תהום קולו רום ידיהו נשא:<p dir="rtl">
<span dir="rtl" class="inlineHeader" id="b22_Habakkuk, פרק ג, יא">יא</span>
שמש ירח עמד זבלה לאור חציך יהלכו לנגה ברק חניתך:<p dir="rtl">
<span dir="rtl" class="inlineHeader" id="b22_Habakkuk, פרק ג, יב">יב</span>
בזעם תצעד ארץ באף תדוש גוים:<p dir="rtl">
<span dir="rtl" class="inlineHeader" id="b22_Habakkuk, פרק ג, יג">יג</span>
יצאת לישע עמך לישע את משיחך מחצת ראש מבית רשע ערות יסוד עד צואר סלה: <B>(פ)</B><p dir="rtl">
<span dir="rtl" class="inlineHeader" id="b22_Habakkuk, פרק ג, יד">יד</span>
נקבת במטיו ראש פרזו יסערו להפיצני עליצתם כמו לאכל עני במסתר:<p dir="rtl">
<span dir="rtl" class="inlineHeader" id="b22_Habakkuk, פרק ג, טו">טו</span>
דרכת בים סוסיך חמר מים רבים:<p dir="rtl">
<span dir="rtl" class="inlineHeader" id="b22_Habakkuk, פרק ג, טז">טז</span>
שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו:<p dir="rtl">
<span dir="rtl" class="inlineHeader" id="b22_Habakkuk, פרק ג, יז">יז</span>
כי תאנה לא תפרח ואין יבול בגפנים כחש מעשה זית ושדמות לא עשה אכל גזר ממכלה צאן ואין בקר ברפתים:<p dir="rtl">
<span dir="rtl" class="inlineHeader" id="b22_Habakkuk, פרק ג, יח">יח</span>
ואני ביהוה אעלוזה אגילה באלהי ישעי:<p dir="rtl">
<span dir="rtl" class="inlineHeader" id="b22_Habakkuk, פרק ג, יט">יט</span>
יהוה אדני חילי וישם רגלי כאילות ועל במותי ידרכני למנצח בנגינותי: <B>(פפפ)</B><p dir="rtl">
