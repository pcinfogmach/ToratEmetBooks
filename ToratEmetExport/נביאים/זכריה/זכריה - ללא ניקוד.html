
<h3 dir="rtl" id="b25_Zechariah, פרק א">פרק-א</h3><p dir="rtl">
<span dir="rtl" class="inlineHeader" id="b25_Zechariah, פרק א, א">א</span>
בחדש השמיני בשנת שתים לדריוש היה דבר יהוה אל זכריה בן ברכיה בן עדו הנביא לאמר:<p dir="rtl">
<span dir="rtl" class="inlineHeader" id="b25_Zechariah, פרק א, ב">ב</span>
קצף יהוה על אבותיכם קצף:<p dir="rtl">
<span dir="rtl" class="inlineHeader" id="b25_Zechariah, פרק א, ג">ג</span>
ואמרת אלהם כה אמר יהוה צבאות שובו אלי נאם יהוה צבאות ואשוב אליכם אמר יהוה צבאות:<p dir="rtl">
<span dir="rtl" class="inlineHeader" id="b25_Zechariah, פרק א, ד">ד</span>
אל תהיו כאבתיכם אשר קראו אליהם הנביאים הראשנים לאמר כה אמר יהוה צבאות שובו נא מדרכיכם הרעים ומעליליכם הרעים ולא שמעו ולא הקשיבו אלי נאם יהוה:<p dir="rtl">
<span dir="rtl" class="inlineHeader" id="b25_Zechariah, פרק א, ה">ה</span>
אבותיכם איה הם והנבאים הלעולם יחיו:<p dir="rtl">
<span dir="rtl" class="inlineHeader" id="b25_Zechariah, פרק א, ו">ו</span>
אך דברי וחקי אשר צויתי את עבדי הנביאים הלוא השיגו אבתיכם וישובו ויאמרו כאשר זמם יהוה צבאות לעשות לנו כדרכינו וכמעללינו כן עשה אתנו: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק א, ז">ז</span>
ביום עשרים וארבעה לעשתי עשר חדש הוא חדש שבט בשנת שתים לדריוש היה דבר יהוה אל זכריה בן ברכיהו בן עדוא הנביא לאמר:<p dir="rtl">
<span dir="rtl" class="inlineHeader" id="b25_Zechariah, פרק א, ח">ח</span>
ראיתי הלילה והנה איש רכב על סוס אדם והוא עמד בין ההדסים אשר במצלה ואחריו סוסים אדמים שרקים ולבנים:<p dir="rtl">
<span dir="rtl" class="inlineHeader" id="b25_Zechariah, פרק א, ט">ט</span>
ואמר מה אלה אדני ויאמר אלי המלאך הדבר בי אני אראך מה המה אלה:<p dir="rtl">
<span dir="rtl" class="inlineHeader" id="b25_Zechariah, פרק א, י">י</span>
ויען האיש העמד בין ההדסים ויאמר אלה אשר שלח יהוה להתהלך בארץ:<p dir="rtl">
<span dir="rtl" class="inlineHeader" id="b25_Zechariah, פרק א, יא">יא</span>
ויענו את מלאך יהוה העמד בין ההדסים ויאמרו התהלכנו בארץ והנה כל הארץ ישבת ושקטת:<p dir="rtl">
<span dir="rtl" class="inlineHeader" id="b25_Zechariah, פרק א, יב">יב</span>
ויען מלאך יהוה ויאמר יהוה צבאות עד מתי אתה לא תרחם את ירושלם ואת ערי יהודה אשר זעמתה זה שבעים שנה:<p dir="rtl">
<span dir="rtl" class="inlineHeader" id="b25_Zechariah, פרק א, יג">יג</span>
ויען יהוה את המלאך הדבר בי דברים טובים דברים נחמים:<p dir="rtl">
<span dir="rtl" class="inlineHeader" id="b25_Zechariah, פרק א, יד">יד</span>
ויאמר אלי המלאך הדבר בי קרא לאמר כה אמר יהוה צבאות קנאתי לירושלם ולציון קנאה גדולה:<p dir="rtl">
<span dir="rtl" class="inlineHeader" id="b25_Zechariah, פרק א, טו">טו</span>
וקצף גדול אני קצף על הגוים השאננים אשר אני קצפתי מעט והמה עזרו לרעה:<p dir="rtl">
<span dir="rtl" class="inlineHeader" id="b25_Zechariah, פרק א, טז">טז</span>
לכן כה אמר יהוה שבתי לירושלם ברחמים ביתי יבנה בה נאם יהוה צבאות וקוה ינטה על ירושלם:<p dir="rtl">
<span dir="rtl" class="inlineHeader" id="b25_Zechariah, פרק א, יז">יז</span>
עוד קרא לאמר כה אמר יהוה צבאות עוד תפוצינה ערי מטוב ונחם יהוה עוד את ציון ובחר עוד בירושלם: <B>(ס)</B><p dir="rtl">
<h3 dir="rtl" id="b25_Zechariah, פרק ב">פרק-ב</h3><p dir="rtl">
<span dir="rtl" class="inlineHeader" id="b25_Zechariah, פרק ב, א">א</span>
ואשא את עיני וארא והנה ארבע קרנות:<p dir="rtl">
<span dir="rtl" class="inlineHeader" id="b25_Zechariah, פרק ב, ב">ב</span>
ואמר אל המלאך הדבר בי מה אלה ויאמר אלי אלה הקרנות אשר זרו את יהודה את ישראל וירושלם: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ב, ג">ג</span>
ויראני יהוה ארבעה חרשים:<p dir="rtl">
<span dir="rtl" class="inlineHeader" id="b25_Zechariah, פרק ב, ד">ד</span>
ואמר מה אלה באים לעשות ויאמר לאמר אלה הקרנות אשר זרו את יהודה כפי איש לא נשא ראשו ויבאו אלה להחריד אתם לידות את קרנות הגוים הנשאים קרן אל ארץ יהודה לזרותה: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ב, ה">ה</span>
ואשא עיני וארא והנה איש ובידו חבל מדה:<p dir="rtl">
<span dir="rtl" class="inlineHeader" id="b25_Zechariah, פרק ב, ו">ו</span>
ואמר אנה אתה הלך ויאמר אלי למד את ירושלם לראות כמה רחבה וכמה ארכה:<p dir="rtl">
<span dir="rtl" class="inlineHeader" id="b25_Zechariah, פרק ב, ז">ז</span>
והנה המלאך הדבר בי יצא ומלאך אחר יצא לקראתו:<p dir="rtl">
<span dir="rtl" class="inlineHeader" id="b25_Zechariah, פרק ב, ח">ח</span>
ויאמר אלו רץ דבר אל הנער הלז לאמר פרזות תשב ירושלם מרב אדם ובהמה בתוכה:<p dir="rtl">
<span dir="rtl" class="inlineHeader" id="b25_Zechariah, פרק ב, ט">ט</span>
ואני אהיה לה נאם יהוה חומת אש סביב ולכבוד אהיה בתוכה: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק ב, י">י</span>
הוי הוי ונסו מארץ צפון נאם יהוה כי כארבע רוחות השמים פרשתי אתכם נאם יהוה:<p dir="rtl">
<span dir="rtl" class="inlineHeader" id="b25_Zechariah, פרק ב, יא">יא</span>
הוי ציון המלטי יושבת בת בבל: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ב, יב">יב</span>
כי כה אמר יהוה צבאות אחר כבוד שלחני אל הגוים השללים אתכם כי הנגע בכם נגע בבבת עינו:<p dir="rtl">
<span dir="rtl" class="inlineHeader" id="b25_Zechariah, פרק ב, יג">יג</span>
כי הנני מניף את ידי עליהם והיו שלל לעבדיהם וידעתם כי יהוה צבאות שלחני: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ב, יד">יד</span>
רני ושמחי בת ציון כי הנני בא ושכנתי בתוכך נאם יהוה:<p dir="rtl">
<span dir="rtl" class="inlineHeader" id="b25_Zechariah, פרק ב, טו">טו</span>
ונלוו גוים רבים אל יהוה ביום ההוא והיו לי לעם ושכנתי בתוכך וידעת כי יהוה צבאות שלחני אליך:<p dir="rtl">
<span dir="rtl" class="inlineHeader" id="b25_Zechariah, פרק ב, טז">טז</span>
ונחל יהוה את יהודה חלקו על אדמת הקדש ובחר עוד בירושלם:<p dir="rtl">
<span dir="rtl" class="inlineHeader" id="b25_Zechariah, פרק ב, יז">יז</span>
הס כל בשר מפני יהוה כי נעור ממעון קדשו: <B>(ס)</B><p dir="rtl">
<h3 dir="rtl" id="b25_Zechariah, פרק ג">פרק-ג</h3><p dir="rtl">
<span dir="rtl" class="inlineHeader" id="b25_Zechariah, פרק ג, א">א</span>
ויראני את יהושע הכהן הגדול עמד לפני מלאך יהוה והשטן עמד על ימינו לשטנו:<p dir="rtl">
<span dir="rtl" class="inlineHeader" id="b25_Zechariah, פרק ג, ב">ב</span>
ויאמר יהוה אל השטן יגער יהוה בך השטן ויגער יהוה בך הבחר בירושלם הלוא זה אוד מצל מאש:<p dir="rtl">
<span dir="rtl" class="inlineHeader" id="b25_Zechariah, פרק ג, ג">ג</span>
ויהושע היה לבש בגדים צואים ועמד לפני המלאך:<p dir="rtl">
<span dir="rtl" class="inlineHeader" id="b25_Zechariah, פרק ג, ד">ד</span>
ויען ויאמר אל העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבש אתך מחלצות:<p dir="rtl">
<span dir="rtl" class="inlineHeader" id="b25_Zechariah, פרק ג, ה">ה</span>
ואמר ישימו צניף טהור על ראשו וישימו הצניף הטהור על ראשו וילבשהו בגדים ומלאך יהוה עמד:<p dir="rtl">
<span dir="rtl" class="inlineHeader" id="b25_Zechariah, פרק ג, ו">ו</span>
ויעד מלאך יהוה ביהושע לאמר:<p dir="rtl">
<span dir="rtl" class="inlineHeader" id="b25_Zechariah, פרק ג, ז">ז</span>
כה אמר יהוה צבאות אם בדרכי תלך ואם את משמרתי תשמר וגם אתה תדין את ביתי וגם תשמר את חצרי ונתתי לך מהלכים בין העמדים האלה:<p dir="rtl">
<span dir="rtl" class="inlineHeader" id="b25_Zechariah, פרק ג, ח">ח</span>
שמע נא יהושע הכהן הגדול אתה ורעיך הישבים לפניך כי אנשי מופת המה כי הנני מביא את עבדי צמח:<p dir="rtl">
<span dir="rtl" class="inlineHeader" id="b25_Zechariah, פרק ג, ט">ט</span>
כי הנה האבן אשר נתתי לפני יהושע על אבן אחת שבעה עינים הנני מפתח פתחה נאם יהוה צבאות ומשתי את עון הארץ ההיא ביום אחד:<p dir="rtl">
<span dir="rtl" class="inlineHeader" id="b25_Zechariah, פרק ג, י">י</span>
ביום ההוא נאם יהוה צבאות תקראו איש לרעהו אל תחת גפן ואל תחת תאנה:<p dir="rtl">
<h3 dir="rtl" id="b25_Zechariah, פרק ד">פרק-ד</h3><p dir="rtl">
<span dir="rtl" class="inlineHeader" id="b25_Zechariah, פרק ד, א">א</span>
וישב המלאך הדבר בי ויעירני כאיש אשר יעור משנתו:<p dir="rtl">
<span dir="rtl" class="inlineHeader" id="b25_Zechariah, פרק ד, ב">ב</span>
ויאמר אלי מה אתה ראה ויאמר ראיתי והנה מנורת זהב כלה וגלה על ראשה ושבעה נרתיה עליה שבעה ושבעה מוצקות לנרות אשר על ראשה:<p dir="rtl">
<span dir="rtl" class="inlineHeader" id="b25_Zechariah, פרק ד, ג">ג</span>
ושנים זיתים עליה אחד מימין הגלה ואחד על שמאלה:<p dir="rtl">
<span dir="rtl" class="inlineHeader" id="b25_Zechariah, פרק ד, ד">ד</span>
ואען ואמר אל המלאך הדבר בי לאמר מה אלה אדני:<p dir="rtl">
<span dir="rtl" class="inlineHeader" id="b25_Zechariah, פרק ד, ה">ה</span>
ויען המלאך הדבר בי ויאמר אלי הלוא ידעת מה המה אלה ואמר לא אדני:<p dir="rtl">
<span dir="rtl" class="inlineHeader" id="b25_Zechariah, פרק ד, ו">ו</span>
ויען ויאמר אלי לאמר זה דבר יהוה אל זרבבל לאמר לא בחיל ולא בכח כי אם ברוחי אמר יהוה צבאות:<p dir="rtl">
<span dir="rtl" class="inlineHeader" id="b25_Zechariah, פרק ד, ז">ז</span>
מי אתה הר הגדול לפני זרבבל למישר והוציא את האבן הראשה תשאות חן חן לה: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק ד, ח">ח</span>
ויהי דבר יהוה אלי לאמר:<p dir="rtl">
<span dir="rtl" class="inlineHeader" id="b25_Zechariah, פרק ד, ט">ט</span>
ידי זרבבל יסדו הבית הזה וידיו תבצענה וידעת כי יהוה צבאות שלחני אליכם:<p dir="rtl">
<span dir="rtl" class="inlineHeader" id="b25_Zechariah, פרק ד, י">י</span>
כי מי בז ליום קטנות ושמחו וראו את האבן הבדיל ביד זרבבל שבעה אלה עיני יהוה המה משוטטים בכל הארץ:<p dir="rtl">
<span dir="rtl" class="inlineHeader" id="b25_Zechariah, פרק ד, יא">יא</span>
ואען ואמר אליו מה שני הזיתים האלה על ימין המנורה ועל שמאולה:<p dir="rtl">
<span dir="rtl" class="inlineHeader" id="b25_Zechariah, פרק ד, יב">יב</span>
ואען שנית ואמר אליו מה שתי שבלי הזיתים אשר ביד שני צנתרות הזהב המריקים מעליהם הזהב:<p dir="rtl">
<span dir="rtl" class="inlineHeader" id="b25_Zechariah, פרק ד, יג">יג</span>
ויאמר אלי לאמר הלוא ידעת מה אלה ואמר לא אדני:<p dir="rtl">
<span dir="rtl" class="inlineHeader" id="b25_Zechariah, פרק ד, יד">יד</span>
ויאמר אלה שני בני היצהר העמדים על אדון כל הארץ:<p dir="rtl">
<h3 dir="rtl" id="b25_Zechariah, פרק ה">פרק-ה</h3><p dir="rtl">
<span dir="rtl" class="inlineHeader" id="b25_Zechariah, פרק ה, א">א</span>
ואשוב ואשא עיני ואראה והנה מגלה עפה:<p dir="rtl">
<span dir="rtl" class="inlineHeader" id="b25_Zechariah, פרק ה, ב">ב</span>
ויאמר אלי מה אתה ראה ואמר אני ראה מגלה עפה ארכה עשרים באמה ורחבה עשר באמה:<p dir="rtl">
<span dir="rtl" class="inlineHeader" id="b25_Zechariah, פרק ה, ג">ג</span>
ויאמר אלי זאת האלה היוצאת על פני כל הארץ כי כל הגנב מזה כמוה נקה וכל הנשבע מזה כמוה נקה:<p dir="rtl">
<span dir="rtl" class="inlineHeader" id="b25_Zechariah, פרק ה, ד">ד</span>
הוצאתיה נאם יהוה צבאות ובאה אל בית הגנב ואל בית הנשבע בשמי לשקר ולנה בתוך ביתו וכלתו ואת עציו ואת אבניו:<p dir="rtl">
<span dir="rtl" class="inlineHeader" id="b25_Zechariah, פרק ה, ה">ה</span>
ויצא המלאך הדבר בי ויאמר אלי שא נא עיניך וראה מה היוצאת הזאת:<p dir="rtl">
<span dir="rtl" class="inlineHeader" id="b25_Zechariah, פרק ה, ו">ו</span>
ואמר מה היא ויאמר זאת האיפה היוצאת ויאמר זאת עינם בכל הארץ:<p dir="rtl">
<span dir="rtl" class="inlineHeader" id="b25_Zechariah, פרק ה, ז">ז</span>
והנה ככר עפרת נשאת וזאת אשה אחת יושבת בתוך האיפה:<p dir="rtl">
<span dir="rtl" class="inlineHeader" id="b25_Zechariah, פרק ה, ח">ח</span>
ויאמר זאת הרשעה וישלך אתה אל תוך האיפה וישלך את אבן העפרת אל פיה: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ה, ט">ט</span>
ואשא עיני וארא והנה שתים נשים יוצאות ורוח בכנפיהם ולהנה כנפים ככנפי החסידה ותשאנה את האיפה בין הארץ ובין השמים:<p dir="rtl">
<span dir="rtl" class="inlineHeader" id="b25_Zechariah, פרק ה, י">י</span>
ואמר אל המלאך הדבר בי אנה המה מולכות את האיפה:<p dir="rtl">
<span dir="rtl" class="inlineHeader" id="b25_Zechariah, פרק ה, יא">יא</span>
ויאמר אלי לבנות לה בית בארץ שנער והוכן והניחה שם על מכנתה: <B>(ס)</B><p dir="rtl">
<h3 dir="rtl" id="b25_Zechariah, פרק ו">פרק-ו</h3><p dir="rtl">
<span dir="rtl" class="inlineHeader" id="b25_Zechariah, פרק ו, א">א</span>
ואשב ואשא עיני ואראה והנה ארבע מרכבות יצאות מבין שני ההרים וההרים הרי נחשת:<p dir="rtl">
<span dir="rtl" class="inlineHeader" id="b25_Zechariah, פרק ו, ב">ב</span>
במרכבה הראשנה סוסים אדמים ובמרכבה השנית סוסים שחרים:<p dir="rtl">
<span dir="rtl" class="inlineHeader" id="b25_Zechariah, פרק ו, ג">ג</span>
ובמרכבה השלשית סוסים לבנים ובמרכבה הרבעית סוסים ברדים אמצים:<p dir="rtl">
<span dir="rtl" class="inlineHeader" id="b25_Zechariah, פרק ו, ד">ד</span>
ואען ואמר אל המלאך הדבר בי מה אלה אדני:<p dir="rtl">
<span dir="rtl" class="inlineHeader" id="b25_Zechariah, פרק ו, ה">ה</span>
ויען המלאך ויאמר אלי אלה ארבע רחות השמים יוצאות מהתיצב על אדון כל הארץ:<p dir="rtl">
<span dir="rtl" class="inlineHeader" id="b25_Zechariah, פרק ו, ו">ו</span>
אשר בה הסוסים השחרים יצאים אל ארץ צפון והלבנים יצאו אל אחריהם והברדים יצאו אל ארץ התימן:<p dir="rtl">
<span dir="rtl" class="inlineHeader" id="b25_Zechariah, פרק ו, ז">ז</span>
והאמצים יצאו ויבקשו ללכת להתהלך בארץ ויאמר לכו התהלכו בארץ ותתהלכנה בארץ:<p dir="rtl">
<span dir="rtl" class="inlineHeader" id="b25_Zechariah, פרק ו, ח">ח</span>
ויזעק אתי וידבר אלי לאמר ראה היוצאים אל ארץ צפון הניחו את רוחי בארץ צפון: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ו, ט">ט</span>
ויהי דבר יהוה אלי לאמר:<p dir="rtl">
<span dir="rtl" class="inlineHeader" id="b25_Zechariah, פרק ו, י">י</span>
לקוח מאת הגולה מחלדי ומאת טוביה ומאת ידעיה ובאת אתה ביום ההוא ובאת בית יאשיה בן צפניה אשר באו מבבל:<p dir="rtl">
<span dir="rtl" class="inlineHeader" id="b25_Zechariah, פרק ו, יא">יא</span>
ולקחת כסף וזהב ועשית עטרות ושמת בראש יהושע בן יהוצדק הכהן הגדול:<p dir="rtl">
<span dir="rtl" class="inlineHeader" id="b25_Zechariah, פרק ו, יב">יב</span>
ואמרת אליו לאמר כה אמר יהוה צבאות לאמר הנה איש צמח שמו ומתחתיו יצמח ובנה את היכל יהוה:<p dir="rtl">
<span dir="rtl" class="inlineHeader" id="b25_Zechariah, פרק ו, יג">יג</span>
והוא יבנה את היכל יהוה והוא ישא הוד וישב ומשל על כסאו והיה כהן על כסאו ועצת שלום תהיה בין שניהם:<p dir="rtl">
<span dir="rtl" class="inlineHeader" id="b25_Zechariah, פרק ו, יד">יד</span>
והעטרת תהיה לחלם ולטוביה ולידעיה ולחן בן צפניה לזכרון בהיכל יהוה:<p dir="rtl">
<span dir="rtl" class="inlineHeader" id="b25_Zechariah, פרק ו, טו">טו</span>
ורחוקים יבאו ובנו בהיכל יהוה וידעתם כי יהוה צבאות שלחני אליכם והיה אם שמוע תשמעון בקול יהוה אלהיכם: <B>(ס)</B><p dir="rtl">
<h3 dir="rtl" id="b25_Zechariah, פרק ז">פרק-ז</h3><p dir="rtl">
<span dir="rtl" class="inlineHeader" id="b25_Zechariah, פרק ז, א">א</span>
ויהי בשנת ארבע לדריוש המלך היה דבר יהוה אל זכריה בארבעה לחדש התשעי בכסלו:<p dir="rtl">
<span dir="rtl" class="inlineHeader" id="b25_Zechariah, פרק ז, ב">ב</span>
וישלח בית אל שר אצר ורגם מלך ואנשיו לחלות את פני יהוה:<p dir="rtl">
<span dir="rtl" class="inlineHeader" id="b25_Zechariah, פרק ז, ג">ג</span>
לאמר אל הכהנים אשר לבית יהוה צבאות ואל הנביאים לאמר האבכה בחדש החמשי הנזר כאשר עשיתי זה כמה שנים: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק ז, ד">ד</span>
ויהי דבר יהוה צבאות אלי לאמר:<p dir="rtl">
<span dir="rtl" class="inlineHeader" id="b25_Zechariah, פרק ז, ה">ה</span>
אמר אל כל עם הארץ ואל הכהנים לאמר כי צמתם וספוד בחמישי ובשביעי וזה שבעים שנה הצום צמתני אני:<p dir="rtl">
<span dir="rtl" class="inlineHeader" id="b25_Zechariah, פרק ז, ו">ו</span>
וכי תאכלו וכי תשתו הלוא אתם האכלים ואתם השתים:<p dir="rtl">
<span dir="rtl" class="inlineHeader" id="b25_Zechariah, פרק ז, ז">ז</span>
הלוא את הדברים אשר קרא יהוה ביד הנביאים הראשנים בהיות ירושלם ישבת ושלוה ועריה סביבתיה והנגב והשפלה ישב: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק ז, ח">ח</span>
ויהי דבר יהוה אל זכריה לאמר:<p dir="rtl">
<span dir="rtl" class="inlineHeader" id="b25_Zechariah, פרק ז, ט">ט</span>
כה אמר יהוה צבאות לאמר משפט אמת שפטו וחסד ורחמים עשו איש את אחיו:<p dir="rtl">
<span dir="rtl" class="inlineHeader" id="b25_Zechariah, פרק ז, י">י</span>
ואלמנה ויתום גר ועני אל תעשקו ורעת איש אחיו אל תחשבו בלבבכם:<p dir="rtl">
<span dir="rtl" class="inlineHeader" id="b25_Zechariah, פרק ז, יא">יא</span>
וימאנו להקשיב ויתנו כתף סררת ואזניהם הכבידו משמוע:<p dir="rtl">
<span dir="rtl" class="inlineHeader" id="b25_Zechariah, פרק ז, יב">יב</span>
ולבם שמו שמיר משמוע את התורה ואת הדברים אשר שלח יהוה צבאות ברוחו ביד הנביאים הראשנים ויהי קצף גדול מאת יהוה צבאות:<p dir="rtl">
<span dir="rtl" class="inlineHeader" id="b25_Zechariah, פרק ז, יג">יג</span>
ויהי כאשר קרא ולא שמעו כן יקראו ולא אשמע אמר יהוה צבאות:<p dir="rtl">
<span dir="rtl" class="inlineHeader" id="b25_Zechariah, פרק ז, יד">יד</span>
ואסערם על כל הגוים אשר לא ידעום והארץ נשמה אחריהם מעבר ומשב וישימו ארץ חמדה לשמה: <B>(פ)</B><p dir="rtl">
<h3 dir="rtl" id="b25_Zechariah, פרק ח">פרק-ח</h3><p dir="rtl">
<span dir="rtl" class="inlineHeader" id="b25_Zechariah, פרק ח, א">א</span>
ויהי דבר יהוה צבאות לאמר:<p dir="rtl">
<span dir="rtl" class="inlineHeader" id="b25_Zechariah, פרק ח, ב">ב</span>
כה אמר יהוה צבאות קנאתי לציון קנאה גדולה וחמה גדולה קנאתי לה:<p dir="rtl">
<span dir="rtl" class="inlineHeader" id="b25_Zechariah, פרק ח, ג">ג</span>
כה אמר יהוה שבתי אל ציון ושכנתי בתוך ירושלם ונקראה ירושלם עיר האמת והר יהוה צבאות הר הקדש: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ח, ד">ד</span>
כה אמר יהוה צבאות עד ישבו זקנים וזקנות ברחבות ירושלם ואיש משענתו בידו מרב ימים:<p dir="rtl">
<span dir="rtl" class="inlineHeader" id="b25_Zechariah, פרק ח, ה">ה</span>
ורחבות העיר ימלאו ילדים וילדות משחקים ברחבתיה: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ח, ו">ו</span>
כה אמר יהוה צבאות כי יפלא בעיני שארית העם הזה בימים ההם גם בעיני יפלא נאם יהוה צבאות: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק ח, ז">ז</span>
כה אמר יהוה צבאות הנני מושיע את עמי מארץ מזרח ומארץ מבוא השמש:<p dir="rtl">
<span dir="rtl" class="inlineHeader" id="b25_Zechariah, פרק ח, ח">ח</span>
והבאתי אתם ושכנו בתוך ירושלם והיו לי לעם ואני אהיה להם לאלהים באמת ובצדקה: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ח, ט">ט</span>
כה אמר יהוה צבאות תחזקנה ידיכם השמעים בימים האלה את הדברים האלה מפי הנביאים אשר ביום יסד בית יהוה צבאות ההיכל להבנות:<p dir="rtl">
<span dir="rtl" class="inlineHeader" id="b25_Zechariah, פרק ח, י">י</span>
כי לפני הימים ההם שכר האדם לא נהיה ושכר הבהמה איננה וליוצא ולבא אין שלום מן הצר ואשלח את כל האדם איש ברעהו:<p dir="rtl">
<span dir="rtl" class="inlineHeader" id="b25_Zechariah, פרק ח, יא">יא</span>
ועתה לא כימים הראשנים אני לשארית העם הזה נאם יהוה צבאות:<p dir="rtl">
<span dir="rtl" class="inlineHeader" id="b25_Zechariah, פרק ח, יב">יב</span>
כי זרע השלום הגפן תתן פריה והארץ תתן את יבולה והשמים יתנו טלם והנחלתי את שארית העם הזה את כל אלה:<p dir="rtl">
<span dir="rtl" class="inlineHeader" id="b25_Zechariah, פרק ח, יג">יג</span>
והיה כאשר הייתם קללה בגוים בית יהודה ובית ישראל כן אושיע אתכם והייתם ברכה אל תיראו תחזקנה ידיכם: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ח, יד">יד</span>
כי כה אמר יהוה צבאות כאשר זממתי להרע לכם בהקציף אבתיכם אתי אמר יהוה צבאות ולא נחמתי:<p dir="rtl">
<span dir="rtl" class="inlineHeader" id="b25_Zechariah, פרק ח, טו">טו</span>
כן שבתי זממתי בימים האלה להיטיב את ירושלם ואת בית יהודה אל תיראו:<p dir="rtl">
<span dir="rtl" class="inlineHeader" id="b25_Zechariah, פרק ח, טז">טז</span>
אלה הדברים אשר תעשו דברו אמת איש את רעהו אמת ומשפט שלום שפטו בשעריכם:<p dir="rtl">
<span dir="rtl" class="inlineHeader" id="b25_Zechariah, פרק ח, יז">יז</span>
ואיש את רעת רעהו אל תחשבו בלבבכם ושבעת שקר אל תאהבו כי את כל אלה אשר שנאתי נאם יהוה: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ח, יח">יח</span>
ויהי דבר יהוה צבאות אלי לאמר:<p dir="rtl">
<span dir="rtl" class="inlineHeader" id="b25_Zechariah, פרק ח, יט">יט</span>
כה אמר יהוה צבאות צום הרביעי וצום החמישי וצום השביעי וצום העשירי יהיה לבית יהודה לששון ולשמחה ולמעדים טובים והאמת והשלום אהבו: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק ח, כ">כ</span>
כה אמר יהוה צבאות עד אשר יבאו עמים וישבי ערים רבות:<p dir="rtl">
<span dir="rtl" class="inlineHeader" id="b25_Zechariah, פרק ח, כא">כא</span>
והלכו ישבי אחת אל אחת לאמר נלכה הלוך לחלות את פני יהוה ולבקש את יהוה צבאות אלכה גם אני:<p dir="rtl">
<span dir="rtl" class="inlineHeader" id="b25_Zechariah, פרק ח, כב">כב</span>
ובאו עמים רבים וגוים עצומים לבקש את יהוה צבאות בירושלם ולחלות את פני יהוה: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ח, כג">כג</span>
כה אמר יהוה צבאות בימים ההמה אשר יחזיקו עשרה אנשים מכל לשנות הגוים והחזיקו בכנף איש יהודי לאמר נלכה עמכם כי שמענו אלהים עמכם: <B>(ס)</B><p dir="rtl">
<h3 dir="rtl" id="b25_Zechariah, פרק ט">פרק-ט</h3><p dir="rtl">
<span dir="rtl" class="inlineHeader" id="b25_Zechariah, פרק ט, א">א</span>
משא דבר יהוה בארץ חדרך ודמשק מנחתו כי ליהוה עין אדם וכל שבטי ישראל:<p dir="rtl">
<span dir="rtl" class="inlineHeader" id="b25_Zechariah, פרק ט, ב">ב</span>
וגם חמת תגבל בה צר וצידון כי חכמה מאד:<p dir="rtl">
<span dir="rtl" class="inlineHeader" id="b25_Zechariah, פרק ט, ג">ג</span>
ותבן צר מצור לה ותצבר כסף כעפר וחרוץ כטיט חוצות:<p dir="rtl">
<span dir="rtl" class="inlineHeader" id="b25_Zechariah, פרק ט, ד">ד</span>
הנה אדני יורשנה והכה בים חילה והיא באש תאכל:<p dir="rtl">
<span dir="rtl" class="inlineHeader" id="b25_Zechariah, פרק ט, ה">ה</span>
תרא אשקלון ותירא ועזה ותחיל מאד ועקרון כי הביש מבטה ואבד מלך מעזה ואשקלון לא תשב:<p dir="rtl">
<span dir="rtl" class="inlineHeader" id="b25_Zechariah, פרק ט, ו">ו</span>
וישב ממזר באשדוד והכרתי גאון פלשתים:<p dir="rtl">
<span dir="rtl" class="inlineHeader" id="b25_Zechariah, פרק ט, ז">ז</span>
והסרתי דמיו מפיו ושקציו מבין שניו ונשאר גם הוא לאלהינו והיה כאלף ביהודה ועקרון כיבוסי:<p dir="rtl">
<span dir="rtl" class="inlineHeader" id="b25_Zechariah, פרק ט, ח">ח</span>
וחניתי לביתי מצבה מעבר ומשב ולא יעבר עליהם עוד נגש כי עתה ראיתי בעיני: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק ט, ט">ט</span>
גילי מאד בת ציון הריעי בת ירושלם הנה מלכך יבוא לך צדיק ונושע הוא עני ורכב על חמור ועל עיר בן אתנות:<p dir="rtl">
<span dir="rtl" class="inlineHeader" id="b25_Zechariah, פרק ט, י">י</span>
והכרתי רכב מאפרים וסוס מירושלם ונכרתה קשת מלחמה ודבר שלום לגוים ומשלו מים עד ים ומנהר עד אפסי ארץ:<p dir="rtl">
<span dir="rtl" class="inlineHeader" id="b25_Zechariah, פרק ט, יא">יא</span>
גם את בדם בריתך שלחתי אסיריך מבור אין מים בו:<p dir="rtl">
<span dir="rtl" class="inlineHeader" id="b25_Zechariah, פרק ט, יב">יב</span>
שובו לבצרון אסירי התקוה גם היום מגיד משנה אשיב לך:<p dir="rtl">
<span dir="rtl" class="inlineHeader" id="b25_Zechariah, פרק ט, יג">יג</span>
כי דרכתי לי יהודה קשת מלאתי אפרים ועוררתי בניך ציון על בניך יון ושמתיך כחרב גבור:<p dir="rtl">
<span dir="rtl" class="inlineHeader" id="b25_Zechariah, פרק ט, יד">יד</span>
ויהוה עליהם יראה ויצא כברק חצו ואדני יהוה בשופר יתקע והלך בסערות תימן:<p dir="rtl">
<span dir="rtl" class="inlineHeader" id="b25_Zechariah, פרק ט, טו">טו</span>
יהוה צבאות יגן עליהם ואכלו וכבשו אבני קלע ושתו המו כמו יין ומלאו כמזרק כזויות מזבח:<p dir="rtl">
<span dir="rtl" class="inlineHeader" id="b25_Zechariah, פרק ט, טז">טז</span>
והושיעם יהוה אלהיהם ביום ההוא כצאן עמו כי אבני נזר מתנוססות על אדמתו:<p dir="rtl">
<span dir="rtl" class="inlineHeader" id="b25_Zechariah, פרק ט, יז">יז</span>
כי מה טובו ומה יפיו דגן בחורים ותירוש ינובב בתלות:<p dir="rtl">
<h3 dir="rtl" id="b25_Zechariah, פרק י">פרק-י</h3><p dir="rtl">
<span dir="rtl" class="inlineHeader" id="b25_Zechariah, פרק י, א">א</span>
שאלו מיהוה מטר בעת מלקוש יהוה עשה חזיזים ומטר גשם יתן להם לאיש עשב בשדה:<p dir="rtl">
<span dir="rtl" class="inlineHeader" id="b25_Zechariah, פרק י, ב">ב</span>
כי התרפים דברו און והקוסמים חזו שקר וחלמות השוא ידברו הבל ינחמון על כן נסעו כמו צאן יענו כי אין רעה: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק י, ג">ג</span>
על הרעים חרה אפי ועל העתודים אפקוד כי פקד יהוה צבאות את עדרו את בית יהודה ושם אותם כסוס הודו במלחמה:<p dir="rtl">
<span dir="rtl" class="inlineHeader" id="b25_Zechariah, פרק י, ד">ד</span>
ממנו פנה ממנו יתד ממנו קשת מלחמה ממנו יצא כל נוגש יחדו:<p dir="rtl">
<span dir="rtl" class="inlineHeader" id="b25_Zechariah, פרק י, ה">ה</span>
והיו כגברים בוסים בטיט חוצות במלחמה ונלחמו כי יהוה עמם והבישו רכבי סוסים:<p dir="rtl">
<span dir="rtl" class="inlineHeader" id="b25_Zechariah, פרק י, ו">ו</span>
וגברתי את בית יהודה ואת בית יוסף אושיע והושבותים כי רחמתים והיו כאשר לא זנחתים כי אני יהוה אלהיהם ואענם:<p dir="rtl">
<span dir="rtl" class="inlineHeader" id="b25_Zechariah, פרק י, ז">ז</span>
והיו כגבור אפרים ושמח לבם כמו יין ובניהם יראו ושמחו יגל לבם ביהוה:<p dir="rtl">
<span dir="rtl" class="inlineHeader" id="b25_Zechariah, פרק י, ח">ח</span>
אשרקה להם ואקבצם כי פדיתים ורבו כמו רבו:<p dir="rtl">
<span dir="rtl" class="inlineHeader" id="b25_Zechariah, פרק י, ט">ט</span>
ואזרעם בעמים ובמרחקים יזכרוני וחיו את בניהם ושבו:<p dir="rtl">
<span dir="rtl" class="inlineHeader" id="b25_Zechariah, פרק י, י">י</span>
והשיבותים מארץ מצרים ומאשור אקבצם ואל ארץ גלעד ולבנון אביאם ולא ימצא להם:<p dir="rtl">
<span dir="rtl" class="inlineHeader" id="b25_Zechariah, פרק י, יא">יא</span>
ועבר בים צרה והכה בים גלים והבישו כל מצולות יאר והורד גאון אשור ושבט מצרים יסור:<p dir="rtl">
<span dir="rtl" class="inlineHeader" id="b25_Zechariah, פרק י, יב">יב</span>
וגברתים ביהוה ובשמו יתהלכו נאם יהוה: <B>(פ)</B><p dir="rtl">
<h3 dir="rtl" id="b25_Zechariah, פרק יא">פרק-יא</h3><p dir="rtl">
<span dir="rtl" class="inlineHeader" id="b25_Zechariah, פרק יא, א">א</span>
פתח לבנון דלתיך ותאכל אש בארזיך:<p dir="rtl">
<span dir="rtl" class="inlineHeader" id="b25_Zechariah, פרק יא, ב">ב</span>
הילל ברוש כי נפל ארז אשר אדרים שדדו הילילו אלוני בשן כי ירד יער הבצור<p dir="rtl">
<span dir="rtl" class="inlineHeader" id="b25_Zechariah, פרק יא, ג">ג</span>
קול יללת הרעים כי שדדה אדרתם קול שאגת כפירים כי שדד גאון הירדן: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק יא, ד">ד</span>
כה אמר יהוה אלהי רעה את צאן ההרגה:<p dir="rtl">
<span dir="rtl" class="inlineHeader" id="b25_Zechariah, פרק יא, ה">ה</span>
אשר קניהן יהרגן ולא יאשמו ומכריהן יאמר ברוך יהוה ואעשר ורעיהם לא יחמול עליהן:<p dir="rtl">
<span dir="rtl" class="inlineHeader" id="b25_Zechariah, פרק יא, ו">ו</span>
כי לא אחמול עוד על ישבי הארץ נאם יהוה והנה אנכי ממציא את האדם איש ביד רעהו וביד מלכו וכתתו את הארץ ולא אציל מידם:<p dir="rtl">
<span dir="rtl" class="inlineHeader" id="b25_Zechariah, פרק יא, ז">ז</span>
וארעה את צאן ההרגה לכן עניי הצאן ואקח לי שני מקלות לאחד קראתי נעם ולאחד קראתי חבלים וארעה את הצאן:<p dir="rtl">
<span dir="rtl" class="inlineHeader" id="b25_Zechariah, פרק יא, ח">ח</span>
ואכחד את שלשת הרעים בירח אחד ותקצר נפשי בהם וגם נפשם בחלה בי:<p dir="rtl">
<span dir="rtl" class="inlineHeader" id="b25_Zechariah, פרק יא, ט">ט</span>
ואמר לא ארעה אתכם המתה תמות והנכחדת תכחד והנשארות תאכלנה אשה את בשר רעותה:<p dir="rtl">
<span dir="rtl" class="inlineHeader" id="b25_Zechariah, פרק יא, י">י</span>
ואקח את מקלי את נעם ואגדע אתו להפיר את בריתי אשר כרתי את כל העמים:<p dir="rtl">
<span dir="rtl" class="inlineHeader" id="b25_Zechariah, פרק יא, יא">יא</span>
ותפר ביום ההוא וידעו כן עניי הצאן השמרים אתי כי דבר יהוה הוא: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק יא, יב">יב</span>
ואמר אליהם אם טוב בעיניכם הבו שכרי ואם לא חדלו וישקלו את שכרי שלשים כסף:<p dir="rtl">
<span dir="rtl" class="inlineHeader" id="b25_Zechariah, פרק יא, יג">יג</span>
ויאמר יהוה אלי השליכהו אל היוצר אדר היקר אשר יקרתי מעליהם ואקחה שלשים הכסף ואשליך אתו בית יהוה אל היוצר:<p dir="rtl">
<span dir="rtl" class="inlineHeader" id="b25_Zechariah, פרק יא, יד">יד</span>
ואגדע את מקלי השני את החבלים להפר את האחוה בין יהודה ובין ישראל: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק יא, טו">טו</span>
ויאמר יהוה אלי עוד קח לך כלי רעה אולי:<p dir="rtl">
<span dir="rtl" class="inlineHeader" id="b25_Zechariah, פרק יא, טז">טז</span>
כי הנה אנכי מקים רעה בארץ הנכחדות לא יפקד הנער לא יבקש והנשברת לא ירפא הנצבה לא יכלכל ובשר הבריאה יאכל ופרסיהן יפרק:<p dir="rtl">
<span dir="rtl" class="inlineHeader" id="b25_Zechariah, פרק יא, יז">יז</span>
הוי רעי האליל עזבי הצאן חרב על זרועו ועל עין ימינו זרעו יבוש תיבש ועין ימינו כהה תכהה: <B>(פ)</B><p dir="rtl">
<h3 dir="rtl" id="b25_Zechariah, פרק יב">פרק-יב</h3><p dir="rtl">
<span dir="rtl" class="inlineHeader" id="b25_Zechariah, פרק יב, א">א</span>
משא דבר יהוה על ישראל נאם יהוה נטה שמים ויסד ארץ ויצר רוח אדם בקרבו:<p dir="rtl">
<span dir="rtl" class="inlineHeader" id="b25_Zechariah, פרק יב, ב">ב</span>
הנה אנכי שם את ירושלם סף רעל לכל העמים סביב וגם על יהודה יהיה במצור על ירושלם:<p dir="rtl">
<span dir="rtl" class="inlineHeader" id="b25_Zechariah, פרק יב, ג">ג</span>
והיה ביום ההוא אשים את ירושלם אבן מעמסה לכל העמים כל עמסיה שרוט ישרטו ונאספו עליה כל גויי הארץ:<p dir="rtl">
<span dir="rtl" class="inlineHeader" id="b25_Zechariah, פרק יב, ד">ד</span>
ביום ההוא נאם יהוה אכה כל סוס בתמהון ורכבו בשגעון ועל בית יהודה אפקח את עיני וכל סוס העמים אכה בעורון:<p dir="rtl">
<span dir="rtl" class="inlineHeader" id="b25_Zechariah, פרק יב, ה">ה</span>
ואמרו אלפי יהודה בלבם אמצה לי ישבי ירושלם ביהוה צבאות אלהיהם:<p dir="rtl">
<span dir="rtl" class="inlineHeader" id="b25_Zechariah, פרק יב, ו">ו</span>
ביום ההוא אשים את אלפי יהודה ככיור אש בעצים וכלפיד אש בעמיר ואכלו על ימין ועל שמאול את כל העמים סביב וישבה ירושלם עוד תחתיה בירושלם:<p dir="rtl">
<span dir="rtl" class="inlineHeader" id="b25_Zechariah, פרק יב, ז">ז</span>
והושיע יהוה את אהלי יהודה בראשנה למען לא תגדל תפארת בית דויד ותפארת ישב ירושלם על יהודה:<p dir="rtl">
<span dir="rtl" class="inlineHeader" id="b25_Zechariah, פרק יב, ח">ח</span>
ביום ההוא יגן יהוה בעד יושב ירושלם והיה הנכשל בהם ביום ההוא כדויד ובית דויד כאלהים כמלאך יהוה לפניהם:<p dir="rtl">
<span dir="rtl" class="inlineHeader" id="b25_Zechariah, פרק יב, ט">ט</span>
והיה ביום ההוא אבקש להשמיד את כל הגוים הבאים על ירושלם:<p dir="rtl">
<span dir="rtl" class="inlineHeader" id="b25_Zechariah, פרק יב, י">י</span>
ושפכתי על בית דויד ועל יושב ירושלם רוח חן ותחנונים והביטו אלי את אשר דקרו וספדו עליו כמספד על היחיד והמר עליו כהמר על הבכור:<p dir="rtl">
<span dir="rtl" class="inlineHeader" id="b25_Zechariah, פרק יב, יא">יא</span>
ביום ההוא יגדל המספד בירושלם כמספד הדד רמון בבקעת מגדון:<p dir="rtl">
<span dir="rtl" class="inlineHeader" id="b25_Zechariah, פרק יב, יב">יב</span>
וספדה הארץ משפחות משפחות לבד משפחת בית דויד לבד ונשיהם לבד משפחת בית נתן לבד ונשיהם לבד:<p dir="rtl">
<span dir="rtl" class="inlineHeader" id="b25_Zechariah, פרק יב, יג">יג</span>
משפחת בית לוי לבד ונשיהם לבד משפחת השמעי לבד ונשיהם לבד:<p dir="rtl">
<span dir="rtl" class="inlineHeader" id="b25_Zechariah, פרק יב, יד">יד</span>
כל המשפחות הנשארות משפחת משפחת לבד ונשיהם לבד:<p dir="rtl">
<h3 dir="rtl" id="b25_Zechariah, פרק יג">פרק-יג</h3><p dir="rtl">
<span dir="rtl" class="inlineHeader" id="b25_Zechariah, פרק יג, א">א</span>
ביום ההוא יהיה מקור נפתח לבית דויד ולישבי ירושלם לחטאת ולנדה:<p dir="rtl">
<span dir="rtl" class="inlineHeader" id="b25_Zechariah, פרק יג, ב">ב</span>
והיה ביום ההוא נאם יהוה צבאות אכרית את שמות העצבים מן הארץ ולא יזכרו עוד וגם את הנביאים ואת רוח הטמאה אעביר מן הארץ:<p dir="rtl">
<span dir="rtl" class="inlineHeader" id="b25_Zechariah, פרק יג, ג">ג</span>
והיה כי ינבא איש עוד ואמרו אליו אביו ואמו ילדיו לא תחיה כי שקר דברת בשם יהוה ודקרהו אביהו ואמו ילדיו בהנבאו:<p dir="rtl">
<span dir="rtl" class="inlineHeader" id="b25_Zechariah, פרק יג, ד">ד</span>
והיה ביום ההוא יבשו הנביאים איש מחזינו בהנבאתו ולא ילבשו אדרת שער למען כחש:<p dir="rtl">
<span dir="rtl" class="inlineHeader" id="b25_Zechariah, פרק יג, ה">ה</span>
ואמר לא נביא אנכי איש עבד אדמה אנכי כי אדם הקנני מנעורי:<p dir="rtl">
<span dir="rtl" class="inlineHeader" id="b25_Zechariah, פרק יג, ו">ו</span>
ואמר אליו מה המכות האלה בין ידיך ואמר אשר הכיתי בית מאהבי: <B>(פ)</B><p dir="rtl">
<span dir="rtl" class="inlineHeader" id="b25_Zechariah, פרק יג, ז">ז</span>
חרב עורי על רעי ועל גבר עמיתי נאם יהוה צבאות הך את הרעה ותפוצין הצאן והשבתי ידי על הצערים:<p dir="rtl">
<span dir="rtl" class="inlineHeader" id="b25_Zechariah, פרק יג, ח">ח</span>
והיה בכל הארץ נאם יהוה פי שנים בה יכרתו יגועו והשלשית יותר בה:<p dir="rtl">
<span dir="rtl" class="inlineHeader" id="b25_Zechariah, פרק יג, ט">ט</span>
והבאתי את השלשית באש וצרפתים כצרף את הכסף ובחנתים כבחן את הזהב הוא יקרא בשמי ואני אענה אתו אמרתי עמי הוא והוא יאמר יהוה אלהי: <B>(פ)</B><p dir="rtl">
<h3 dir="rtl" id="b25_Zechariah, פרק יד">פרק-יד</h3><p dir="rtl">
<span dir="rtl" class="inlineHeader" id="b25_Zechariah, פרק יד, א">א</span>
הנה יום בא ליהוה וחלק שללך בקרבך:<p dir="rtl">
<span dir="rtl" class="inlineHeader" id="b25_Zechariah, פרק יד, ב">ב</span>
ואספתי את כל הגוים אל ירושלם למלחמה ונלכדה העיר ונשסו הבתים והנשים תשגלנה ויצא חצי העיר בגולה ויתר העם לא יכרת מן העיר:<p dir="rtl">
<span dir="rtl" class="inlineHeader" id="b25_Zechariah, פרק יד, ג">ג</span>
ויצא יהוה ונלחם בגוים ההם כיום הלחמו ביום קרב:<p dir="rtl">
<span dir="rtl" class="inlineHeader" id="b25_Zechariah, פרק יד, ד">ד</span>
ועמדו רגליו ביום ההוא על הר הזתים אשר על פני ירושלם מקדם ונבקע הר הזיתים מחציו מזרחה וימה גיא גדולה מאד ומש חצי ההר צפונה וחציו נגבה:<p dir="rtl">
<span dir="rtl" class="inlineHeader" id="b25_Zechariah, פרק יד, ה">ה</span>
ונסתם גיא הרי כי יגיע גי הרים אל אצל ונסתם כאשר נסתם מפני הרעש בימי עזיה מלך יהודה ובא יהוה אלהי כל קדשים עמך:<p dir="rtl">
<span dir="rtl" class="inlineHeader" id="b25_Zechariah, פרק יד, ו">ו</span>
והיה ביום ההוא לא יהיה אור יקרות יקפאון<p dir="rtl">
<span dir="rtl" class="inlineHeader" id="b25_Zechariah, פרק יד, ז">ז</span>
והיה יום אחד הוא יודע ליהוה לא יום ולא לילה והיה לעת ערב יהיה אור:<p dir="rtl">
<span dir="rtl" class="inlineHeader" id="b25_Zechariah, פרק יד, ח">ח</span>
והיה ביום ההוא יצאו מים חיים מירושלם חצים אל הים הקדמוני וחצים אל הים האחרון בקיץ ובחרף יהיה:<p dir="rtl">
<span dir="rtl" class="inlineHeader" id="b25_Zechariah, פרק יד, ט">ט</span>
והיה יהוה למלך על כל הארץ ביום ההוא יהיה יהוה אחד ושמו אחד:<p dir="rtl">
<span dir="rtl" class="inlineHeader" id="b25_Zechariah, פרק יד, י">י</span>
יסוב כל הארץ כערבה מגבע לרמון נגב ירושלם וראמה וישבה תחתיה למשער בנימן עד מקום שער הראשון עד שער הפנים ומגדל חננאל עד יקבי המלך:<p dir="rtl">
<span dir="rtl" class="inlineHeader" id="b25_Zechariah, פרק יד, יא">יא</span>
וישבו בה וחרם לא יהיה עוד וישבה ירושלם לבטח: <B>(ס)</B><p dir="rtl">
<span dir="rtl" class="inlineHeader" id="b25_Zechariah, פרק יד, יב">יב</span>
וזאת תהיה המגפה אשר יגף יהוה את כל העמים אשר צבאו על ירושלם המק בשרו והוא עמד על רגליו ועיניו תמקנה בחריהן ולשונו תמק בפיהם:<p dir="rtl">
<span dir="rtl" class="inlineHeader" id="b25_Zechariah, פרק יד, יג">יג</span>
והיה ביום ההוא תהיה מהומת יהוה רבה בהם והחזיקו איש יד רעהו ועלתה ידו על יד רעהו:<p dir="rtl">
<span dir="rtl" class="inlineHeader" id="b25_Zechariah, פרק יד, יד">יד</span>
וגם יהודה תלחם בירושלם ואסף חיל כל הגוים סביב זהב וכסף ובגדים לרב מאד:<p dir="rtl">
<span dir="rtl" class="inlineHeader" id="b25_Zechariah, פרק יד, טו">טו</span>
וכן תהיה מגפת הסוס הפרד הגמל והחמור וכל הבהמה אשר יהיה במחנות ההמה כמגפה הזאת:<p dir="rtl">
<span dir="rtl" class="inlineHeader" id="b25_Zechariah, פרק יד, טז">טז</span>
והיה כל הנותר מכל הגוים הבאים על ירושלם ועלו מדי שנה בשנה להשתחות למלך יהוה צבאות ולחג את חג הסכות:<p dir="rtl">
<span dir="rtl" class="inlineHeader" id="b25_Zechariah, פרק יד, יז">יז</span>
והיה אשר לא יעלה מאת משפחות הארץ אל ירושלם להשתחות למלך יהוה צבאות ולא עליהם יהיה הגשם:<p dir="rtl">
<span dir="rtl" class="inlineHeader" id="b25_Zechariah, פרק יד, יח">יח</span>
ואם משפחת מצרים לא תעלה ולא באה ולא עליהם תהיה המגפה אשר יגף יהוה את הגוים אשר לא יעלו לחג את חג הסכות:<p dir="rtl">
<span dir="rtl" class="inlineHeader" id="b25_Zechariah, פרק יד, יט">יט</span>
זאת תהיה חטאת מצרים וחטאת כל הגוים אשר לא יעלו לחג את חג הסכות:<p dir="rtl">
<span dir="rtl" class="inlineHeader" id="b25_Zechariah, פרק יד, כ">כ</span>
ביום ההוא יהיה על מצלות הסוס קדש ליהוה והיה הסירות בבית יהוה כמזרקים לפני המזבח:<p dir="rtl">
<span dir="rtl" class="inlineHeader" id="b25_Zechariah, פרק יד, כא">כא</span>
והיה כל סיר בירושלם וביהודה קדש ליהוה צבאות ובאו כל הזבחים ולקחו מהם ובשלו בהם ולא יהיה כנעני עוד בבית יהוה צבאות ביום ההוא: <B>(פפפ)</B><p dir="rtl">
