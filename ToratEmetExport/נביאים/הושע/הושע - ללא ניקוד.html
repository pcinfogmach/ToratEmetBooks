
<h3 dir="rtl" id="b15_Hosea, פרק א">פרק-א</h3><p dir="rtl">
<span dir="rtl" class="inlineHeader" id="b15_Hosea, פרק א, א">א</span>
דבר יהוה אשר היה אל הושע בן בארי בימי עזיה יותם אחז יחזקיה מלכי יהודה ובימי ירבעם בן יואש מלך ישראל:<p dir="rtl">
<span dir="rtl" class="inlineHeader" id="b15_Hosea, פרק א, ב">ב</span>
 תחלת דבר יהוה בהושע <B>(פ)</B> ויאמר יהוה אל הושע לך קח לך אשת זנונים וילדי זנונים כי זנה תזנה הארץ מאחרי יהוה:<p dir="rtl">
<span dir="rtl" class="inlineHeader" id="b15_Hosea, פרק א, ג">ג</span>
וילך ויקח את גמר בת דבלים ותהר ותלד לו בן:<p dir="rtl">
<span dir="rtl" class="inlineHeader" id="b15_Hosea, פרק א, ד">ד</span>
ויאמר יהוה אליו קרא שמו יזרעאל כי עוד מעט ופקדתי את דמי יזרעאל על בית יהוא והשבתי ממלכות בית ישראל:<p dir="rtl">
<span dir="rtl" class="inlineHeader" id="b15_Hosea, פרק א, ה">ה</span>
והיה ביום ההוא ושברתי את קשת ישראל בעמק יזרעאל:<p dir="rtl">
<span dir="rtl" class="inlineHeader" id="b15_Hosea, פרק א, ו">ו</span>
ותהר עוד ותלד בת ויאמר לו קרא שמה לא רחמה כי לא אוסיף עוד ארחם את בית ישראל כי נשא אשא להם:<p dir="rtl">
<span dir="rtl" class="inlineHeader" id="b15_Hosea, פרק א, ז">ז</span>
ואת בית יהודה ארחם והושעתים ביהוה אלהיהם ולא אושיעם בקשת ובחרב ובמלחמה בסוסים ובפרשים:<p dir="rtl">
<span dir="rtl" class="inlineHeader" id="b15_Hosea, פרק א, ח">ח</span>
ותגמל את לא רחמה ותהר ותלד בן:<p dir="rtl">
<span dir="rtl" class="inlineHeader" id="b15_Hosea, פרק א, ט">ט</span>
ויאמר קרא שמו לא עמי כי אתם לא עמי ואנכי לא אהיה לכם: <B>(פ)</B><p dir="rtl">
<h3 dir="rtl" id="b15_Hosea, פרק ב">פרק-ב</h3><p dir="rtl">
<span dir="rtl" class="inlineHeader" id="b15_Hosea, פרק ב, א">א</span>
והיה מספר בני ישראל כחול הים אשר לא ימד ולא יספר והיה במקום אשר יאמר להם לא עמי אתם יאמר להם בני אל חי:<p dir="rtl">
<span dir="rtl" class="inlineHeader" id="b15_Hosea, פרק ב, ב">ב</span>
ונקבצו בני יהודה ובני ישראל יחדו ושמו להם ראש אחד ועלו מן הארץ כי גדול יום יזרעאל:<p dir="rtl">
<span dir="rtl" class="inlineHeader" id="b15_Hosea, פרק ב, ג">ג</span>
אמרו לאחיכם עמי ולאחותיכם רחמה:<p dir="rtl">
<span dir="rtl" class="inlineHeader" id="b15_Hosea, פרק ב, ד">ד</span>
ריבו באמכם ריבו כי היא לא אשתי ואנכי לא אישה ותסר זנוניה מפניה ונאפופיה מבין שדיה:<p dir="rtl">
<span dir="rtl" class="inlineHeader" id="b15_Hosea, פרק ב, ה">ה</span>
פן אפשיטנה ערמה והצגתיה כיום הולדה ושמתיה כמדבר ושתה כארץ ציה והמתיה בצמא:<p dir="rtl">
<span dir="rtl" class="inlineHeader" id="b15_Hosea, פרק ב, ו">ו</span>
ואת בניה לא ארחם כי בני זנונים המה:<p dir="rtl">
<span dir="rtl" class="inlineHeader" id="b15_Hosea, פרק ב, ז">ז</span>
כי זנתה אמם הבישה הורתם כי אמרה אלכה אחרי מאהבי נתני לחמי ומימי צמרי ופשתי שמני ושקויי:<p dir="rtl">
<span dir="rtl" class="inlineHeader" id="b15_Hosea, פרק ב, ח">ח</span>
לכן הנני שך את דרכך בסירים וגדרתי את גדרה ונתיבותיה לא תמצא:<p dir="rtl">
<span dir="rtl" class="inlineHeader" id="b15_Hosea, פרק ב, ט">ט</span>
ורדפה את מאהביה ולא תשיג אתם ובקשתם ולא תמצא ואמרה אלכה ואשובה אל אישי הראשון כי טוב לי אז מעתה:<p dir="rtl">
<span dir="rtl" class="inlineHeader" id="b15_Hosea, פרק ב, י">י</span>
והיא לא ידעה כי אנכי נתתי לה הדגן והתירוש והיצהר וכסף הרביתי לה וזהב עשו לבעל:<p dir="rtl">
<span dir="rtl" class="inlineHeader" id="b15_Hosea, פרק ב, יא">יא</span>
לכן אשוב ולקחתי דגני בעתו ותירושי במועדו והצלתי צמרי ופשתי לכסות את ערותה:<p dir="rtl">
<span dir="rtl" class="inlineHeader" id="b15_Hosea, פרק ב, יב">יב</span>
ועתה אגלה את נבלתה לעיני מאהביה ואיש לא יצילנה מידי:<p dir="rtl">
<span dir="rtl" class="inlineHeader" id="b15_Hosea, פרק ב, יג">יג</span>
והשבתי כל משושה חגה חדשה ושבתה וכל מועדה:<p dir="rtl">
<span dir="rtl" class="inlineHeader" id="b15_Hosea, פרק ב, יד">יד</span>
והשמתי גפנה ותאנתה אשר אמרה אתנה המה לי אשר נתנו לי מאהבי ושמתים ליער ואכלתם חית השדה:<p dir="rtl">
<span dir="rtl" class="inlineHeader" id="b15_Hosea, פרק ב, טו">טו</span>
ופקדתי עליה את ימי הבעלים אשר תקטיר להם ותעד נזמה וחליתה ותלך אחרי מאהביה ואתי שכחה נאם יהוה: <B>(ס)</B><p dir="rtl">
<span dir="rtl" class="inlineHeader" id="b15_Hosea, פרק ב, טז">טז</span>
לכן הנה אנכי מפתיה והלכתיה המדבר ודברתי על לבה:<p dir="rtl">
<span dir="rtl" class="inlineHeader" id="b15_Hosea, פרק ב, יז">יז</span>
ונתתי לה את כרמיה משם ואת עמק עכור לפתח תקוה וענתה שמה כימי נעוריה וכיום עלתה מארץ מצרים:<p dir="rtl">
<span dir="rtl" class="inlineHeader" id="b15_Hosea, פרק ב, יח">יח</span>
והיה ביום ההוא נאם יהוה תקראי אישי ולא תקראי לי עוד בעלי:<p dir="rtl">
<span dir="rtl" class="inlineHeader" id="b15_Hosea, פרק ב, יט">יט</span>
והסרתי את שמות הבעלים מפיה ולא יזכרו עוד בשמם:<p dir="rtl">
<span dir="rtl" class="inlineHeader" id="b15_Hosea, פרק ב, כ">כ</span>
וכרתי להם ברית ביום ההוא עם חית השדה ועם עוף השמים ורמש האדמה וקשת וחרב ומלחמה אשבור מן הארץ והשכבתים לבטח:<p dir="rtl">
<span dir="rtl" class="inlineHeader" id="b15_Hosea, פרק ב, כא">כא</span>
וארשתיך לי לעולם וארשתיך לי בצדק ובמשפט ובחסד וברחמים:<p dir="rtl">
<span dir="rtl" class="inlineHeader" id="b15_Hosea, פרק ב, כב">כב</span>
וארשתיך לי באמונה וידעת את יהוה: <B>(פ)</B><p dir="rtl">
<span dir="rtl" class="inlineHeader" id="b15_Hosea, פרק ב, כג">כג</span>
והיה ביום ההוא אענה נאם יהוה אענה את השמים והם יענו את הארץ:<p dir="rtl">
<span dir="rtl" class="inlineHeader" id="b15_Hosea, פרק ב, כד">כד</span>
והארץ תענה את הדגן ואת התירוש ואת היצהר והם יענו את יזרעאל:<p dir="rtl">
<span dir="rtl" class="inlineHeader" id="b15_Hosea, פרק ב, כה">כה</span>
וזרעתיה לי בארץ ורחמתי את לא רחמה ואמרתי ללא עמי עמי אתה והוא יאמר אלהי: <B>(פ)</B><p dir="rtl">
<h3 dir="rtl" id="b15_Hosea, פרק ג">פרק-ג</h3><p dir="rtl">
<span dir="rtl" class="inlineHeader" id="b15_Hosea, פרק ג, א">א</span>
ויאמר יהוה אלי עוד לך אהב אשה אהבת רע ומנאפת כאהבת יהוה את בני ישראל והם פנים אל אלהים אחרים ואהבי אשישי ענבים:<p dir="rtl">
<span dir="rtl" class="inlineHeader" id="b15_Hosea, פרק ג, ב">ב</span>
ואכרה לי בחמשה עשר כסף וחמר שערים ולתך שערים:<p dir="rtl">
<span dir="rtl" class="inlineHeader" id="b15_Hosea, פרק ג, ג">ג</span>
ואמר אליה ימים רבים תשבי לי לא תזני ולא תהיי לאיש וגם אני אליך:<p dir="rtl">
<span dir="rtl" class="inlineHeader" id="b15_Hosea, פרק ג, ד">ד</span>
כי ימים רבים ישבו בני ישראל אין מלך ואין שר ואין זבח ואין מצבה ואין אפוד ותרפים:<p dir="rtl">
<span dir="rtl" class="inlineHeader" id="b15_Hosea, פרק ג, ה">ה</span>
אחר ישבו בני ישראל ובקשו את יהוה אלהיהם ואת דוד מלכם ופחדו אל יהוה ואל טובו באחרית הימים: <B>(פ)</B><p dir="rtl">
<h3 dir="rtl" id="b15_Hosea, פרק ד">פרק-ד</h3><p dir="rtl">
<span dir="rtl" class="inlineHeader" id="b15_Hosea, פרק ד, א">א</span>
שמעו דבר יהוה בני ישראל כי ריב ליהוה עם יושבי הארץ כי אין אמת ואין חסד ואין דעת אלהים בארץ:<p dir="rtl">
<span dir="rtl" class="inlineHeader" id="b15_Hosea, פרק ד, ב">ב</span>
אלה וכחש ורצח וגנב ונאף פרצו ודמים בדמים נגעו:<p dir="rtl">
<span dir="rtl" class="inlineHeader" id="b15_Hosea, פרק ד, ג">ג</span>
על כן תאבל הארץ ואמלל כל יושב בה בחית השדה ובעוף השמים וגם דגי הים יאספו:<p dir="rtl">
<span dir="rtl" class="inlineHeader" id="b15_Hosea, פרק ד, ד">ד</span>
אך איש אל ירב ואל יוכח איש ועמך כמריבי כהן:<p dir="rtl">
<span dir="rtl" class="inlineHeader" id="b15_Hosea, פרק ד, ה">ה</span>
וכשלת היום וכשל גם נביא עמך לילה ודמיתי אמך:<p dir="rtl">
<span dir="rtl" class="inlineHeader" id="b15_Hosea, פרק ד, ו">ו</span>
נדמו עמי מבלי הדעת כי אתה הדעת מאסת ואמאסאך מכהן לי ותשכח תורת אלהיך אשכח בניך גם אני:<p dir="rtl">
<span dir="rtl" class="inlineHeader" id="b15_Hosea, פרק ד, ז">ז</span>
כרבם כן חטאו לי כבודם בקלון אמיר:<p dir="rtl">
<span dir="rtl" class="inlineHeader" id="b15_Hosea, פרק ד, ח">ח</span>
חטאת עמי יאכלו ואל עונם ישאו נפשו:<p dir="rtl">
<span dir="rtl" class="inlineHeader" id="b15_Hosea, פרק ד, ט">ט</span>
והיה כעם ככהן ופקדתי עליו דרכיו ומעלליו אשיב לו:<p dir="rtl">
<span dir="rtl" class="inlineHeader" id="b15_Hosea, פרק ד, י">י</span>
ואכלו ולא ישבעו הזנו ולא יפרצו כי את יהוה עזבו לשמר:<p dir="rtl">
<span dir="rtl" class="inlineHeader" id="b15_Hosea, פרק ד, יא">יא</span>
זנות ויין ותירוש יקח לב:<p dir="rtl">
<span dir="rtl" class="inlineHeader" id="b15_Hosea, פרק ד, יב">יב</span>
עמי בעצו ישאל ומקלו יגיד לו כי רוח זנונים התעה ויזנו מתחת אלהיהם:<p dir="rtl">
<span dir="rtl" class="inlineHeader" id="b15_Hosea, פרק ד, יג">יג</span>
על ראשי ההרים יזבחו ועל הגבעות יקטרו תחת אלון ולבנה ואלה כי טוב צלה על כן תזנינה בנותיכם וכלותיכם תנאפנה:<p dir="rtl">
<span dir="rtl" class="inlineHeader" id="b15_Hosea, פרק ד, יד">יד</span>
לא אפקוד על בנותיכם כי תזנינה ועל כלותיכם כי תנאפנה כי הם עם הזנות יפרדו ועם הקדשות יזבחו ועם לא יבין ילבט:<p dir="rtl">
<span dir="rtl" class="inlineHeader" id="b15_Hosea, פרק ד, טו">טו</span>
אם זנה אתה ישראל אל יאשם יהודה ואל תבאו הגלגל ואל תעלו בית און ואל תשבעו חי יהוה:<p dir="rtl">
<span dir="rtl" class="inlineHeader" id="b15_Hosea, פרק ד, טז">טז</span>
כי כפרה סררה סרר ישראל עתה ירעם יהוה ככבש במרחב:<p dir="rtl">
<span dir="rtl" class="inlineHeader" id="b15_Hosea, פרק ד, יז">יז</span>
חבור עצבים אפרים הנח לו:<p dir="rtl">
<span dir="rtl" class="inlineHeader" id="b15_Hosea, פרק ד, יח">יח</span>
סר סבאם הזנה הזנו אהבו הבו קלון מגניה:<p dir="rtl">
<span dir="rtl" class="inlineHeader" id="b15_Hosea, פרק ד, יט">יט</span>
צרר רוח אותה בכנפיה ויבשו מזבחותם: <B>(פ)</B><p dir="rtl">
<h3 dir="rtl" id="b15_Hosea, פרק ה">פרק-ה</h3><p dir="rtl">
<span dir="rtl" class="inlineHeader" id="b15_Hosea, פרק ה, א">א</span>
שמעו זאת הכהנים והקשיבו בית ישראל ובית המלך האזינו כי לכם המשפט כי פח הייתם למצפה ורשת פרושה על תבור:<p dir="rtl">
<span dir="rtl" class="inlineHeader" id="b15_Hosea, פרק ה, ב">ב</span>
ושחטה שטים העמיקו ואני מוסר לכלם:<p dir="rtl">
<span dir="rtl" class="inlineHeader" id="b15_Hosea, פרק ה, ג">ג</span>
אני ידעתי אפרים וישראל לא נכחד ממני כי עתה הזנית אפרים נטמא ישראל:<p dir="rtl">
<span dir="rtl" class="inlineHeader" id="b15_Hosea, פרק ה, ד">ד</span>
לא יתנו מעלליהם לשוב אל אלהיהם כי רוח זנונים בקרבם ואת יהוה לא ידעו:<p dir="rtl">
<span dir="rtl" class="inlineHeader" id="b15_Hosea, פרק ה, ה">ה</span>
וענה גאון ישראל בפניו וישראל ואפרים יכשלו בעונם כשל גם יהודה עמם:<p dir="rtl">
<span dir="rtl" class="inlineHeader" id="b15_Hosea, פרק ה, ו">ו</span>
בצאנם ובבקרם ילכו לבקש את יהוה ולא ימצאו חלץ מהם:<p dir="rtl">
<span dir="rtl" class="inlineHeader" id="b15_Hosea, פרק ה, ז">ז</span>
ביהוה בגדו כי בנים זרים ילדו עתה יאכלם חדש את חלקיהם: <B>(ס)</B><p dir="rtl">
<span dir="rtl" class="inlineHeader" id="b15_Hosea, פרק ה, ח">ח</span>
תקעו שופר בגבעה חצצרה ברמה הריעו בית און אחריך בנימין:<p dir="rtl">
<span dir="rtl" class="inlineHeader" id="b15_Hosea, פרק ה, ט">ט</span>
אפרים לשמה תהיה ביום תוכחה בשבטי ישראל הודעתי נאמנה:<p dir="rtl">
<span dir="rtl" class="inlineHeader" id="b15_Hosea, פרק ה, י">י</span>
היו שרי יהודה כמסיגי גבול עליהם אשפוך כמים עברתי:<p dir="rtl">
<span dir="rtl" class="inlineHeader" id="b15_Hosea, פרק ה, יא">יא</span>
עשוק אפרים רצוץ משפט כי הואיל הלך אחרי צו:<p dir="rtl">
<span dir="rtl" class="inlineHeader" id="b15_Hosea, פרק ה, יב">יב</span>
ואני כעש לאפרים וכרקב לבית יהודה:<p dir="rtl">
<span dir="rtl" class="inlineHeader" id="b15_Hosea, פרק ה, יג">יג</span>
וירא אפרים את חליו ויהודה את מזרו וילך אפרים אל אשור וישלח אל מלך ירב והוא לא יוכל לרפא לכם ולא יגהה מכם מזור:<p dir="rtl">
<span dir="rtl" class="inlineHeader" id="b15_Hosea, פרק ה, יד">יד</span>
כי אנכי כשחל לאפרים וככפיר לבית יהודה אני אני אטרף ואלך אשא ואין מציל:<p dir="rtl">
<span dir="rtl" class="inlineHeader" id="b15_Hosea, פרק ה, טו">טו</span>
אלך אשובה אל מקומי עד אשר יאשמו ובקשו פני בצר להם ישחרנני:<p dir="rtl">
<h3 dir="rtl" id="b15_Hosea, פרק ו">פרק-ו</h3><p dir="rtl">
<span dir="rtl" class="inlineHeader" id="b15_Hosea, פרק ו, א">א</span>
לכו ונשובה אל יהוה כי הוא טרף וירפאנו יך ויחבשנו:<p dir="rtl">
<span dir="rtl" class="inlineHeader" id="b15_Hosea, פרק ו, ב">ב</span>
יחינו מימים ביום השלישי יקמנו ונחיה לפניו:<p dir="rtl">
<span dir="rtl" class="inlineHeader" id="b15_Hosea, פרק ו, ג">ג</span>
ונדעה נרדפה לדעת את יהוה כשחר נכון מוצאו ויבוא כגשם לנו כמלקוש יורה ארץ:<p dir="rtl">
<span dir="rtl" class="inlineHeader" id="b15_Hosea, פרק ו, ד">ד</span>
מה אעשה לך אפרים מה אעשה לך יהודה וחסדכם כענן בקר וכטל משכים הלך:<p dir="rtl">
<span dir="rtl" class="inlineHeader" id="b15_Hosea, פרק ו, ה">ה</span>
על כן חצבתי בנביאים הרגתים באמרי פי ומשפטיך אור יצא:<p dir="rtl">
<span dir="rtl" class="inlineHeader" id="b15_Hosea, פרק ו, ו">ו</span>
כי חסד חפצתי ולא זבח ודעת אלהים מעלות:<p dir="rtl">
<span dir="rtl" class="inlineHeader" id="b15_Hosea, פרק ו, ז">ז</span>
והמה כאדם עברו ברית שם בגדו בי:<p dir="rtl">
<span dir="rtl" class="inlineHeader" id="b15_Hosea, פרק ו, ח">ח</span>
גלעד קרית פעלי און עקבה מדם:<p dir="rtl">
<span dir="rtl" class="inlineHeader" id="b15_Hosea, פרק ו, ט">ט</span>
וכחכי איש גדודים חבר כהנים דרך ירצחו שכמה כי זמה עשו:<p dir="rtl">
<span dir="rtl" class="inlineHeader" id="b15_Hosea, פרק ו, י">י</span>
בבית ישראל ראיתי שעריריה שם זנות לאפרים נטמא ישראל:<p dir="rtl">
<span dir="rtl" class="inlineHeader" id="b15_Hosea, פרק ו, יא">יא</span>
גם יהודה שת קציר לך בשובי שבות עמי: <B>(פ)</B><p dir="rtl">
<h3 dir="rtl" id="b15_Hosea, פרק ז">פרק-ז</h3><p dir="rtl">
<span dir="rtl" class="inlineHeader" id="b15_Hosea, פרק ז, א">א</span>
כרפאי לישראל ונגלה עון אפרים ורעות שמרון כי פעלו שקר וגנב יבוא פשט גדוד בחוץ:<p dir="rtl">
<span dir="rtl" class="inlineHeader" id="b15_Hosea, פרק ז, ב">ב</span>
ובל יאמרו ללבבם כל רעתם זכרתי עתה סבבום מעלליהם נגד פני היו:<p dir="rtl">
<span dir="rtl" class="inlineHeader" id="b15_Hosea, פרק ז, ג">ג</span>
ברעתם ישמחו מלך ובכחשיהם שרים:<p dir="rtl">
<span dir="rtl" class="inlineHeader" id="b15_Hosea, פרק ז, ד">ד</span>
כלם מנאפים כמו תנור בערה מאפה ישבות מעיר מלוש בצק עד חמצתו:<p dir="rtl">
<span dir="rtl" class="inlineHeader" id="b15_Hosea, פרק ז, ה">ה</span>
יום מלכנו החלו שרים חמת מיין משך ידו את לצצים:<p dir="rtl">
<span dir="rtl" class="inlineHeader" id="b15_Hosea, פרק ז, ו">ו</span>
כי קרבו כתנור לבם בארבם כל הלילה ישן אפהם בקר הוא בער כאש להבה:<p dir="rtl">
<span dir="rtl" class="inlineHeader" id="b15_Hosea, פרק ז, ז">ז</span>
כלם יחמו כתנור ואכלו את שפטיהם כל מלכיהם נפלו אין קרא בהם אלי:<p dir="rtl">
<span dir="rtl" class="inlineHeader" id="b15_Hosea, פרק ז, ח">ח</span>
אפרים בעמים הוא יתבולל אפרים היה עגה בלי הפוכה:<p dir="rtl">
<span dir="rtl" class="inlineHeader" id="b15_Hosea, פרק ז, ט">ט</span>
אכלו זרים כחו והוא לא ידע גם שיבה זרקה בו והוא לא ידע:<p dir="rtl">
<span dir="rtl" class="inlineHeader" id="b15_Hosea, פרק ז, י">י</span>
וענה גאון ישראל בפניו ולא שבו אל יהוה אלהיהם ולא בקשהו בכל זאת:<p dir="rtl">
<span dir="rtl" class="inlineHeader" id="b15_Hosea, פרק ז, יא">יא</span>
ויהי אפרים כיונה פותה אין לב מצרים קראו אשור הלכו:<p dir="rtl">
<span dir="rtl" class="inlineHeader" id="b15_Hosea, פרק ז, יב">יב</span>
כאשר ילכו אפרוש עליהם רשתי כעוף השמים אורידם איסרם כשמע לעדתם: <B>(ס)</B><p dir="rtl">
<span dir="rtl" class="inlineHeader" id="b15_Hosea, פרק ז, יג">יג</span>
אוי להם כי נדדו ממני שד להם כי פשעו בי ואנכי אפדם והמה דברו עלי כזבים:<p dir="rtl">
<span dir="rtl" class="inlineHeader" id="b15_Hosea, פרק ז, יד">יד</span>
ולא זעקו אלי בלבם כי יילילו על משכבותם על דגן ותירוש יתגוררו יסורו בי:<p dir="rtl">
<span dir="rtl" class="inlineHeader" id="b15_Hosea, פרק ז, טו">טו</span>
ואני יסרתי חזקתי זרועתם ואלי יחשבו רע:<p dir="rtl">
<span dir="rtl" class="inlineHeader" id="b15_Hosea, פרק ז, טז">טז</span>
ישובו לא על היו כקשת רמיה יפלו בחרב שריהם מזעם לשונם זו לעגם בארץ מצרים:<p dir="rtl">
<h3 dir="rtl" id="b15_Hosea, פרק ח">פרק-ח</h3><p dir="rtl">
<span dir="rtl" class="inlineHeader" id="b15_Hosea, פרק ח, א">א</span>
אל חכך שפר כנשר על בית יהוה יען עברו בריתי ועל תורתי פשעו:<p dir="rtl">
<span dir="rtl" class="inlineHeader" id="b15_Hosea, פרק ח, ב">ב</span>
לי יזעקו אלהי ידענוך ישראל:<p dir="rtl">
<span dir="rtl" class="inlineHeader" id="b15_Hosea, פרק ח, ג">ג</span>
זנח ישראל טוב אויב ירדפו:<p dir="rtl">
<span dir="rtl" class="inlineHeader" id="b15_Hosea, פרק ח, ד">ד</span>
הם המליכו ולא ממני השירו ולא ידעתי כספם וזהבם עשו להם עצבים למען יכרת:<p dir="rtl">
<span dir="rtl" class="inlineHeader" id="b15_Hosea, פרק ח, ה">ה</span>
זנח עגלך שמרון חרה אפי בם עד מתי לא יוכלו נקין:<p dir="rtl">
<span dir="rtl" class="inlineHeader" id="b15_Hosea, פרק ח, ו">ו</span>
כי מישראל והוא חרש עשהו ולא אלהים הוא כי שבבים יהיה עגל שמרון:<p dir="rtl">
<span dir="rtl" class="inlineHeader" id="b15_Hosea, פרק ח, ז">ז</span>
כי רוח יזרעו וסופתה יקצרו קמה אין לו צמח בלי יעשה קמח אולי יעשה זרים יבלעהו:<p dir="rtl">
<span dir="rtl" class="inlineHeader" id="b15_Hosea, פרק ח, ח">ח</span>
נבלע ישראל עתה היו בגוים ככלי אין חפץ בו:<p dir="rtl">
<span dir="rtl" class="inlineHeader" id="b15_Hosea, פרק ח, ט">ט</span>
כי המה עלו אשור פרא בודד לו אפרים התנו אהבים:<p dir="rtl">
<span dir="rtl" class="inlineHeader" id="b15_Hosea, פרק ח, י">י</span>
גם כי יתנו בגוים עתה אקבצם ויחלו מעט ממשא מלך שרים:<p dir="rtl">
<span dir="rtl" class="inlineHeader" id="b15_Hosea, פרק ח, יא">יא</span>
כי הרבה אפרים מזבחת לחטא היו לו מזבחות לחטא:<p dir="rtl">
<span dir="rtl" class="inlineHeader" id="b15_Hosea, פרק ח, יב">יב</span>
אכתוב לו רבו תורתי כמו זר נחשבו:<p dir="rtl">
<span dir="rtl" class="inlineHeader" id="b15_Hosea, פרק ח, יג">יג</span>
זבחי הבהבי יזבחו בשר ויאכלו יהוה לא רצם עתה יזכר עונם ויפקד חטאותם המה מצרים ישובו:<p dir="rtl">
<span dir="rtl" class="inlineHeader" id="b15_Hosea, פרק ח, יד">יד</span>
וישכח ישראל את עשהו ויבן היכלות ויהודה הרבה ערים בצרות ושלחתי אש בעריו ואכלה ארמנתיה: <B>(פ)</B><p dir="rtl">
<h3 dir="rtl" id="b15_Hosea, פרק ט">פרק-ט</h3><p dir="rtl">
<span dir="rtl" class="inlineHeader" id="b15_Hosea, פרק ט, א">א</span>
אל תשמח ישראל אל גיל כעמים כי זנית מעל אלהיך אהבת אתנן על כל גרנות דגן:<p dir="rtl">
<span dir="rtl" class="inlineHeader" id="b15_Hosea, פרק ט, ב">ב</span>
גרן ויקב לא ירעם ותירוש יכחש בה:<p dir="rtl">
<span dir="rtl" class="inlineHeader" id="b15_Hosea, פרק ט, ג">ג</span>
לא ישבו בארץ יהוה ושב אפרים מצרים ובאשור טמא יאכלו:<p dir="rtl">
<span dir="rtl" class="inlineHeader" id="b15_Hosea, פרק ט, ד">ד</span>
לא יסכו ליהוה יין ולא יערבו לו זבחיהם כלחם אונים להם כל אכליו יטמאו כי לחמם לנפשם לא יבוא בית יהוה:<p dir="rtl">
<span dir="rtl" class="inlineHeader" id="b15_Hosea, פרק ט, ה">ה</span>
מה תעשו ליום מועד וליום חג יהוה:<p dir="rtl">
<span dir="rtl" class="inlineHeader" id="b15_Hosea, פרק ט, ו">ו</span>
כי הנה הלכו משד מצרים תקבצם מף תקברם מחמד לכספם קמוש יירשם חוח באהליהם:<p dir="rtl">
<span dir="rtl" class="inlineHeader" id="b15_Hosea, פרק ט, ז">ז</span>
באו ימי הפקדה באו ימי השלם ידעו ישראל אויל הנביא משגע איש הרוח על רב עונך ורבה משטמה:<p dir="rtl">
<span dir="rtl" class="inlineHeader" id="b15_Hosea, פרק ט, ח">ח</span>
צפה אפרים עם אלהי נביא פח יקוש על כל דרכיו משטמה בבית אלהיו:<p dir="rtl">
<span dir="rtl" class="inlineHeader" id="b15_Hosea, פרק ט, ט">ט</span>
העמיקו שחתו כימי הגבעה יזכור עונם יפקוד חטאותם: <B>(ס)</B><p dir="rtl">
<span dir="rtl" class="inlineHeader" id="b15_Hosea, פרק ט, י">י</span>
כענבים במדבר מצאתי ישראל כבכורה בתאנה בראשיתה ראיתי אבותיכם המה באו בעל פעור וינזרו לבשת ויהיו שקוצים כאהבם:<p dir="rtl">
<span dir="rtl" class="inlineHeader" id="b15_Hosea, פרק ט, יא">יא</span>
אפרים כעוף יתעופף כבודם מלדה ומבטן ומהריון:<p dir="rtl">
<span dir="rtl" class="inlineHeader" id="b15_Hosea, פרק ט, יב">יב</span>
כי אם יגדלו את בניהם ושכלתים מאדם כי גם אוי להם בשורי מהם:<p dir="rtl">
<span dir="rtl" class="inlineHeader" id="b15_Hosea, פרק ט, יג">יג</span>
אפרים כאשר ראיתי לצור שתולה בנוה ואפרים להוציא אל הרג בניו:<p dir="rtl">
<span dir="rtl" class="inlineHeader" id="b15_Hosea, פרק ט, יד">יד</span>
תן להם יהוה מה תתן תן להם רחם משכיל ושדים צמקים:<p dir="rtl">
<span dir="rtl" class="inlineHeader" id="b15_Hosea, פרק ט, טו">טו</span>
כל רעתם בגלגל כי שם שנאתים על רע מעלליהם מביתי אגרשם לא אוסף אהבתם כל שריהם סררים:<p dir="rtl">
<span dir="rtl" class="inlineHeader" id="b15_Hosea, פרק ט, טז">טז</span>
הכה אפרים שרשם יבש פרי בלי יעשון גם כי ילדון והמתי מחמדי בטנם:<p dir="rtl">
<span dir="rtl" class="inlineHeader" id="b15_Hosea, פרק ט, יז">יז</span>
ימאסם אלהי כי לא שמעו לו ויהיו נדדים בגוים: <B>(ס)</B><p dir="rtl">
<h3 dir="rtl" id="b15_Hosea, פרק י">פרק-י</h3><p dir="rtl">
<span dir="rtl" class="inlineHeader" id="b15_Hosea, פרק י, א">א</span>
גפן בוקק ישראל פרי ישוה לו כרב לפריו הרבה למזבחות כטוב לארצו היטיבו מצבות:<p dir="rtl">
<span dir="rtl" class="inlineHeader" id="b15_Hosea, פרק י, ב">ב</span>
חלק לבם עתה יאשמו הוא יערף מזבחותם ישדד מצבותם:<p dir="rtl">
<span dir="rtl" class="inlineHeader" id="b15_Hosea, פרק י, ג">ג</span>
כי עתה יאמרו אין מלך לנו כי לא יראנו את יהוה והמלך מה יעשה לנו:<p dir="rtl">
<span dir="rtl" class="inlineHeader" id="b15_Hosea, פרק י, ד">ד</span>
דברו דברים אלות שוא כרת ברית ופרח כראש משפט על תלמי שדי:<p dir="rtl">
<span dir="rtl" class="inlineHeader" id="b15_Hosea, פרק י, ה">ה</span>
לעגלות בית און יגורו שכן שמרון כי אבל עליו עמו וכמריו עליו יגילו על כבודו כי גלה ממנו:<p dir="rtl">
<span dir="rtl" class="inlineHeader" id="b15_Hosea, פרק י, ו">ו</span>
גם אותו לאשור יובל מנחה למלך ירב בשנה אפרים יקח ויבוש ישראל מעצתו:<p dir="rtl">
<span dir="rtl" class="inlineHeader" id="b15_Hosea, פרק י, ז">ז</span>
נדמה שמרון מלכה כקצף על פני מים:<p dir="rtl">
<span dir="rtl" class="inlineHeader" id="b15_Hosea, פרק י, ח">ח</span>
ונשמדו במות און חטאת ישראל קוץ ודרדר יעלה על מזבחותם ואמרו להרים כסונו ולגבעות נפלו עלינו: <B>(פ)</B><p dir="rtl">
<span dir="rtl" class="inlineHeader" id="b15_Hosea, פרק י, ט">ט</span>
מימי הגבעה חטאת ישראל שם עמדו לא תשיגם בגבעה מלחמה על בני עלוה:<p dir="rtl">
<span dir="rtl" class="inlineHeader" id="b15_Hosea, פרק י, י">י</span>
באותי ואסרם ואספו עליהם עמים באסרם לשתי עינתם<p dir="rtl">
<span dir="rtl" class="inlineHeader" id="b15_Hosea, פרק י, יא">יא</span>
ואפרים עגלה מלמדה אהבתי לדוש ואני עברתי על טוב צוארה ארכיב אפרים יחרוש יהודה ישדד לו יעקב:<p dir="rtl">
<span dir="rtl" class="inlineHeader" id="b15_Hosea, פרק י, יב">יב</span>
זרעו לכם לצדקה קצרו לפי חסד נירו לכם ניר ועת לדרוש את יהוה עד יבוא וירה צדק לכם:<p dir="rtl">
<span dir="rtl" class="inlineHeader" id="b15_Hosea, פרק י, יג">יג</span>
חרשתם רשע עולתה קצרתם אכלתם פרי כחש כי בטחת בדרכך ברב גבוריך:<p dir="rtl">
<span dir="rtl" class="inlineHeader" id="b15_Hosea, פרק י, יד">יד</span>
וקאם שאון בעמך וכל מבצריך יושד כשד שלמן בית ארבאל ביום מלחמה אם על בנים רטשה:<p dir="rtl">
<span dir="rtl" class="inlineHeader" id="b15_Hosea, פרק י, טו">טו</span>
ככה עשה לכם בית אל מפני רעת רעתכם בשחר נדמה נדמה מלך ישראל:<p dir="rtl">
<h3 dir="rtl" id="b15_Hosea, פרק יא">פרק-יא</h3><p dir="rtl">
<span dir="rtl" class="inlineHeader" id="b15_Hosea, פרק יא, א">א</span>
כי נער ישראל ואהבהו וממצרים קראתי לבני:<p dir="rtl">
<span dir="rtl" class="inlineHeader" id="b15_Hosea, פרק יא, ב">ב</span>
קראו להם כן הלכו מפניהם לבעלים יזבחו ולפסלים יקטרון:<p dir="rtl">
<span dir="rtl" class="inlineHeader" id="b15_Hosea, פרק יא, ג">ג</span>
ואנכי תרגלתי לאפרים קחם על זרועתיו ולא ידעו כי רפאתים:<p dir="rtl">
<span dir="rtl" class="inlineHeader" id="b15_Hosea, פרק יא, ד">ד</span>
בחבלי אדם אמשכם בעבתות אהבה ואהיה להם כמרימי על על לחיהם ואט אליו אוכיל:<p dir="rtl">
<span dir="rtl" class="inlineHeader" id="b15_Hosea, פרק יא, ה">ה</span>
לא ישוב אל ארץ מצרים ואשור הוא מלכו כי מאנו לשוב:<p dir="rtl">
<span dir="rtl" class="inlineHeader" id="b15_Hosea, פרק יא, ו">ו</span>
וחלה חרב בעריו וכלתה בדיו ואכלה ממעצותיהם:<p dir="rtl">
<span dir="rtl" class="inlineHeader" id="b15_Hosea, פרק יא, ז">ז</span>
ועמי תלואים למשובתי ואל על יקראהו יחד לא ירומם:<p dir="rtl">
<span dir="rtl" class="inlineHeader" id="b15_Hosea, פרק יא, ח">ח</span>
איך אתנך אפרים אמגנך ישראל איך אתנך כאדמה אשימך כצבאים נהפך עלי לבי יחד נכמרו נחומי:<p dir="rtl">
<span dir="rtl" class="inlineHeader" id="b15_Hosea, פרק יא, ט">ט</span>
לא אעשה חרון אפי לא אשוב לשחת אפרים כי אל אנכי ולא איש בקרבך קדוש ולא אבוא בעיר:<p dir="rtl">
<span dir="rtl" class="inlineHeader" id="b15_Hosea, פרק יא, י">י</span>
אחרי יהוה ילכו כאריה ישאג כי הוא ישאג ויחרדו בנים מים:<p dir="rtl">
<span dir="rtl" class="inlineHeader" id="b15_Hosea, פרק יא, יא">יא</span>
יחרדו כצפור ממצרים וכיונה מארץ אשור והושבתים על בתיהם נאם יהוה: <B>(ס)</B><p dir="rtl">
<h3 dir="rtl" id="b15_Hosea, פרק יב">פרק-יב</h3><p dir="rtl">
<span dir="rtl" class="inlineHeader" id="b15_Hosea, פרק יב, א">א</span>
סבבני בכחש אפרים ובמרמה בית ישראל ויהודה עד רד עם אל ועם קדושים נאמן:<p dir="rtl">
<span dir="rtl" class="inlineHeader" id="b15_Hosea, פרק יב, ב">ב</span>
אפרים רעה רוח ורדף קדים כל היום כזב ושד ירבה וברית עם אשור יכרתו ושמן למצרים יובל:<p dir="rtl">
<span dir="rtl" class="inlineHeader" id="b15_Hosea, פרק יב, ג">ג</span>
וריב ליהוה עם יהודה ולפקד על יעקב כדרכיו כמעלליו ישיב לו:<p dir="rtl">
<span dir="rtl" class="inlineHeader" id="b15_Hosea, פרק יב, ד">ד</span>
בבטן עקב את אחיו ובאונו שרה את אלהים:<p dir="rtl">
<span dir="rtl" class="inlineHeader" id="b15_Hosea, פרק יב, ה">ה</span>
וישר אל מלאך ויכל בכה ויתחנן לו בית אל ימצאנו ושם ידבר עמנו:<p dir="rtl">
<span dir="rtl" class="inlineHeader" id="b15_Hosea, פרק יב, ו">ו</span>
ויהוה אלהי הצבאות יהוה זכרו:<p dir="rtl">
<span dir="rtl" class="inlineHeader" id="b15_Hosea, פרק יב, ז">ז</span>
ואתה באלהיך תשוב חסד ומשפט שמר וקוה אל אלהיך תמיד:<p dir="rtl">
<span dir="rtl" class="inlineHeader" id="b15_Hosea, פרק יב, ח">ח</span>
כנען בידו מאזני מרמה לעשק אהב:<p dir="rtl">
<span dir="rtl" class="inlineHeader" id="b15_Hosea, פרק יב, ט">ט</span>
ויאמר אפרים אך עשרתי מצאתי און לי כל יגיעי לא ימצאו לי עון אשר חטא:<p dir="rtl">
<span dir="rtl" class="inlineHeader" id="b15_Hosea, פרק יב, י">י</span>
ואנכי יהוה אלהיך מארץ מצרים עד אושיבך באהלים כימי מועד:<p dir="rtl">
<span dir="rtl" class="inlineHeader" id="b15_Hosea, פרק יב, יא">יא</span>
ודברתי על הנביאים ואנכי חזון הרביתי וביד הנביאים אדמה:<p dir="rtl">
<span dir="rtl" class="inlineHeader" id="b15_Hosea, פרק יב, יב">יב</span>
אם גלעד און אך שוא היו בגלגל שורים זבחו גם מזבחותם כגלים על תלמי שדי:<p dir="rtl">
<span dir="rtl" class="inlineHeader" id="b15_Hosea, פרק יב, יג">יג</span>
ויברח יעקב שדה ארם ויעבד ישראל באשה ובאשה שמר:<p dir="rtl">
<span dir="rtl" class="inlineHeader" id="b15_Hosea, פרק יב, יד">יד</span>
ובנביא העלה יהוה את ישראל ממצרים ובנביא נשמר:<p dir="rtl">
<span dir="rtl" class="inlineHeader" id="b15_Hosea, פרק יב, טו">טו</span>
הכעיס אפרים תמרורים ודמיו עליו יטוש וחרפתו ישיב לו אדניו:<p dir="rtl">
<h3 dir="rtl" id="b15_Hosea, פרק יג">פרק-יג</h3><p dir="rtl">
<span dir="rtl" class="inlineHeader" id="b15_Hosea, פרק יג, א">א</span>
כדבר אפרים רתת נשא הוא בישראל ויאשם בבעל וימת:<p dir="rtl">
<span dir="rtl" class="inlineHeader" id="b15_Hosea, פרק יג, ב">ב</span>
ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון:<p dir="rtl">
<span dir="rtl" class="inlineHeader" id="b15_Hosea, פרק יג, ג">ג</span>
לכן יהיו כענן בקר וכטל משכים הלך כמץ יסער מגרן וכעשן מארבה:<p dir="rtl">
<span dir="rtl" class="inlineHeader" id="b15_Hosea, פרק יג, ד">ד</span>
ואנכי יהוה אלהיך מארץ מצרים ואלהים זולתי לא תדע ומושיע אין בלתי:<p dir="rtl">
<span dir="rtl" class="inlineHeader" id="b15_Hosea, פרק יג, ה">ה</span>
אני ידעתיך במדבר בארץ תלאבות:<p dir="rtl">
<span dir="rtl" class="inlineHeader" id="b15_Hosea, פרק יג, ו">ו</span>
כמרעיתם וישבעו שבעו וירם לבם על כן שכחוני:<p dir="rtl">
<span dir="rtl" class="inlineHeader" id="b15_Hosea, פרק יג, ז">ז</span>
ואהי להם כמו שחל כנמר על דרך אשור:<p dir="rtl">
<span dir="rtl" class="inlineHeader" id="b15_Hosea, פרק יג, ח">ח</span>
אפגשם כדב שכול ואקרע סגור לבם ואכלם שם כלביא חית השדה תבקעם:<p dir="rtl">
<span dir="rtl" class="inlineHeader" id="b15_Hosea, פרק יג, ט">ט</span>
שחתך ישראל כי בי בעזרך:<p dir="rtl">
<span dir="rtl" class="inlineHeader" id="b15_Hosea, פרק יג, י">י</span>
אהי מלכך אפוא ויושיעך בכל עריך ושפטיך אשר אמרת תנה לי מלך ושרים:<p dir="rtl">
<span dir="rtl" class="inlineHeader" id="b15_Hosea, פרק יג, יא">יא</span>
אתן לך מלך באפי ואקח בעברתי: <B>(פ)</B><p dir="rtl">
<span dir="rtl" class="inlineHeader" id="b15_Hosea, פרק יג, יב">יב</span>
צרור עון אפרים צפונה חטאתו:<p dir="rtl">
<span dir="rtl" class="inlineHeader" id="b15_Hosea, פרק יג, יג">יג</span>
חבלי יולדה יבאו לו הוא בן לא חכם כי עת לא יעמד במשבר בנים:<p dir="rtl">
<span dir="rtl" class="inlineHeader" id="b15_Hosea, פרק יג, יד">יד</span>
מיד שאול אפדם ממות אגאלם אהי דבריך מות אהי קטבך שאול נחם יסתר מעיני:<p dir="rtl">
<span dir="rtl" class="inlineHeader" id="b15_Hosea, פרק יג, טו">טו</span>
כי הוא בן אחים יפריא יבוא קדים רוח יהוה ממדבר עלה ויבוש מקורו ויחרב מעינו הוא ישסה אוצר כל כלי חמדה:<p dir="rtl">
<h3 dir="rtl" id="b15_Hosea, פרק יד">פרק-יד</h3><p dir="rtl">
<span dir="rtl" class="inlineHeader" id="b15_Hosea, פרק יד, א">א</span>
תאשם שמרון כי מרתה באלהיה בחרב יפלו עלליהם ירטשו והריותיו יבקעו: <B>(פ)</B><p dir="rtl">
<span dir="rtl" class="inlineHeader" id="b15_Hosea, פרק יד, ב">ב</span>
שובה ישראל עד יהוה אלהיך כי כשלת בעונך:<p dir="rtl">
<span dir="rtl" class="inlineHeader" id="b15_Hosea, פרק יד, ג">ג</span>
קחו עמכם דברים ושובו אל יהוה אמרו אליו כל תשא עון וקח טוב ונשלמה פרים שפתינו:<p dir="rtl">
<span dir="rtl" class="inlineHeader" id="b15_Hosea, פרק יד, ד">ד</span>
אשור לא יושיענו על סוס לא נרכב ולא נאמר עוד אלהינו למעשה ידינו אשר בך ירחם יתום:<p dir="rtl">
<span dir="rtl" class="inlineHeader" id="b15_Hosea, פרק יד, ה">ה</span>
ארפא משובתם אהבם נדבה כי שב אפי ממנו:<p dir="rtl">
<span dir="rtl" class="inlineHeader" id="b15_Hosea, פרק יד, ו">ו</span>
אהיה כטל לישראל יפרח כשושנה ויך שרשיו כלבנון:<p dir="rtl">
<span dir="rtl" class="inlineHeader" id="b15_Hosea, פרק יד, ז">ז</span>
ילכו ינקותיו ויהי כזית הודו וריח לו כלבנון:<p dir="rtl">
<span dir="rtl" class="inlineHeader" id="b15_Hosea, פרק יד, ח">ח</span>
ישבו ישבי בצלו יחיו דגן ויפרחו כגפן זכרו כיין לבנון:<p dir="rtl">
<span dir="rtl" class="inlineHeader" id="b15_Hosea, פרק יד, ט">ט</span>
אפרים מה לי עוד לעצבים אני עניתי ואשורנו אני כברוש רענן ממני פריך נמצא:<p dir="rtl">
<span dir="rtl" class="inlineHeader" id="b15_Hosea, פרק יד, י">י</span>
מי חכם ויבן אלה נבון וידעם כי ישרים דרכי יהוה וצדקים ילכו בם ופשעים יכשלו בם: <B>(פפפ)</B><p dir="rtl">
