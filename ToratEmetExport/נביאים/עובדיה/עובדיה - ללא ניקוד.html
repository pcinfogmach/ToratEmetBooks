
<h3 dir="rtl" id="b18_Obadiah, פרק א">פרק-א</h3><p dir="rtl">
<span dir="rtl" class="inlineHeader" id="b18_Obadiah, פרק א, א">א</span>
חזון עבדיה כה אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה:<p dir="rtl">
<span dir="rtl" class="inlineHeader" id="b18_Obadiah, פרק א, ב">ב</span>
הנה קטן נתתיך בגוים בזוי אתה מאד:<p dir="rtl">
<span dir="rtl" class="inlineHeader" id="b18_Obadiah, פרק א, ג">ג</span>
זדון לבך השיאך שכני בחגוי סלע מרום שבתו אמר בלבו מי יורדני ארץ:<p dir="rtl">
<span dir="rtl" class="inlineHeader" id="b18_Obadiah, פרק א, ד">ד</span>
אם תגביה כנשר ואם בין כוכבים שים קנך משם אורידך נאם יהוה:<p dir="rtl">
<span dir="rtl" class="inlineHeader" id="b18_Obadiah, פרק א, ה">ה</span>
אם גנבים באו לך אם שודדי לילה איך נדמיתה הלוא יגנבו דים אם בצרים באו לך הלוא ישאירו עללות:<p dir="rtl">
<span dir="rtl" class="inlineHeader" id="b18_Obadiah, פרק א, ו">ו</span>
איך נחפשו עשו נבעו מצפניו:<p dir="rtl">
<span dir="rtl" class="inlineHeader" id="b18_Obadiah, פרק א, ז">ז</span>
עד הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו:<p dir="rtl">
<span dir="rtl" class="inlineHeader" id="b18_Obadiah, פרק א, ח">ח</span>
הלוא ביום ההוא נאם יהוה והאבדתי חכמים מאדום ותבונה מהר עשו:<p dir="rtl">
<span dir="rtl" class="inlineHeader" id="b18_Obadiah, פרק א, ט">ט</span>
וחתו גבוריך תימן למען יכרת איש מהר עשו מקטל:<p dir="rtl">
<span dir="rtl" class="inlineHeader" id="b18_Obadiah, פרק א, י">י</span>
מחמס אחיך יעקב תכסך בושה ונכרת לעולם:<p dir="rtl">
<span dir="rtl" class="inlineHeader" id="b18_Obadiah, פרק א, יא">יא</span>
ביום עמדך מנגד ביום שבות זרים חילו ונכרים באו שערו ועל ירושלם ידו גורל גם אתה כאחד מהם:<p dir="rtl">
<span dir="rtl" class="inlineHeader" id="b18_Obadiah, פרק א, יב">יב</span>
ואל תרא ביום אחיך ביום נכרו ואל תשמח לבני יהודה ביום אבדם ואל תגדל פיך ביום צרה:<p dir="rtl">
<span dir="rtl" class="inlineHeader" id="b18_Obadiah, פרק א, יג">יג</span>
אל תבוא בשער עמי ביום אידם אל תרא גם אתה ברעתו ביום אידו ואל תשלחנה בחילו ביום אידו:<p dir="rtl">
<span dir="rtl" class="inlineHeader" id="b18_Obadiah, פרק א, יד">יד</span>
ואל תעמד על הפרק להכרית את פליטיו ואל תסגר שרידיו ביום צרה:<p dir="rtl">
<span dir="rtl" class="inlineHeader" id="b18_Obadiah, פרק א, טו">טו</span>
כי קרוב יום יהוה על כל הגוים כאשר עשית יעשה לך גמלך ישוב בראשך:<p dir="rtl">
<span dir="rtl" class="inlineHeader" id="b18_Obadiah, פרק א, טז">טז</span>
כי כאשר שתיתם על הר קדשי ישתו כל הגוים תמיד ושתו ולעו והיו כלוא היו:<p dir="rtl">
<span dir="rtl" class="inlineHeader" id="b18_Obadiah, פרק א, יז">יז</span>
ובהר ציון תהיה פליטה והיה קדש וירשו בית יעקב את מורשיהם:<p dir="rtl">
<span dir="rtl" class="inlineHeader" id="b18_Obadiah, פרק א, יח">יח</span>
והיה בית יעקב אש ובית יוסף להבה ובית עשו לקש ודלקו בהם ואכלום ולא יהיה שריד לבית עשו כי יהוה דבר:<p dir="rtl">
<span dir="rtl" class="inlineHeader" id="b18_Obadiah, פרק א, יט">יט</span>
וירשו הנגב את הר עשו והשפלה את פלשתים וירשו את שדה אפרים ואת שדה שמרון ובנימן את הגלעד:<p dir="rtl">
<span dir="rtl" class="inlineHeader" id="b18_Obadiah, פרק א, כ">כ</span>
וגלת החל הזה לבני ישראל אשר כנענים עד צרפת וגלת ירושלם אשר בספרד ירשו את ערי הנגב:<p dir="rtl">
<span dir="rtl" class="inlineHeader" id="b18_Obadiah, פרק א, כא">כא</span>
ועלו מושעים בהר ציון לשפט את הר עשו והיתה ליהוה המלוכה: <B>(פפפ)</B><p dir="rtl">
