
<h3 dir="rtl" id="a19_Jonah, פרק א">פרק-א</h3><p dir="rtl">
<span dir="rtl" class="inlineHeader" id="a19_Jonah, פרק א, א">א</span>
וַיְהִי דְּבַר יְהוָה אֶל יוֹנָה בֶן אֲמִתַּי לֵאמֹר:<p dir="rtl">
<span dir="rtl" class="inlineHeader" id="a19_Jonah, פרק א, ב">ב</span>
קוּם לֵךְ אֶל נִינְוֵה הָעִיר הַגְּדוֹלָה וּקְרָא עָלֶיהָ כִּי עָלְתָה רָעָתָם לְפָנָי:<p dir="rtl">
<span dir="rtl" class="inlineHeader" id="a19_Jonah, פרק א, ג">ג</span>
וַיָּקָם יוֹנָה לִבְרֹחַ תַּרְשִׁישָׁה מִלִּפְנֵי יְהוָה וַיֵּרֶד יָפוֹ וַיִּמְצָא אָנִיָּה בָּאָה תַרְשִׁישׁ וַיִּתֵּן שְׂכָרָהּ וַיֵּרֶד בָּהּ לָבוֹא עִמָּהֶם תַּרְשִׁישָׁה מִלִּפְנֵי יְהוָה:<p dir="rtl">
<span dir="rtl" class="inlineHeader" id="a19_Jonah, פרק א, ד">ד</span>
וַיהוָה הֵטִיל רוּחַ גְּדוֹלָה אֶל הַיָּם וַיְהִי סַעַר גָּדוֹל בַּיָּם וְהָאֳנִיָּה חִשְּׁבָה לְהִשָּׁבֵר:<p dir="rtl">
<span dir="rtl" class="inlineHeader" id="a19_Jonah, פרק א, ה">ה</span>
וַיִּירְאוּ הַמַּלָּחִים וַיִּזְעֲקוּ אִישׁ אֶל אֱלֹהָיו וַיָּטִלוּ אֶת הַכֵּלִים אֲשֶׁר בָּאֳנִיָּה אֶל הַיָּם לְהָקֵל מֵעֲלֵיהֶם וְיוֹנָה יָרַד אֶל יַרְכְּתֵי הַסְּפִינָה וַיִּשְׁכַּב וַיֵּרָדַם:<p dir="rtl">
<span dir="rtl" class="inlineHeader" id="a19_Jonah, פרק א, ו">ו</span>
וַיִּקְרַב אֵלָיו רַב הַחֹבֵל וַיֹּאמֶר לוֹ מַה לְּךָ נִרְדָּם קוּם קְרָא אֶל אֱלֹהֶיךָ אוּלַי יִתְעַשֵּׁת הָאֱלֹהִים לָנוּ וְלֹא נֹאבֵד:<p dir="rtl">
<span dir="rtl" class="inlineHeader" id="a19_Jonah, פרק א, ז">ז</span>
וַיֹּאמְרוּ אִישׁ אֶל רֵעֵהוּ לְכוּ וְנַפִּילָה גוֹרָלוֹת וְנֵדְעָה בְּשֶׁלְּמִי הָרָעָה הַזֹּאת לָנוּ וַיַּפִּלוּ גּוֹרָלוֹת וַיִּפֹּל הַגּוֹרָל עַל יוֹנָה:<p dir="rtl">
<span dir="rtl" class="inlineHeader" id="a19_Jonah, פרק א, ח">ח</span>
וַיֹּאמְרוּ אֵלָיו הַגִּידָה נָּא לָנוּ בַּאֲשֶׁר לְמִי הָרָעָה הַזֹּאת לָנוּ מַה מְּלַאכְתְּךָ וּמֵאַיִן תָּבוֹא מָה אַרְצֶךָ וְאֵי מִזֶּה עַם אָתָּה:<p dir="rtl">
<span dir="rtl" class="inlineHeader" id="a19_Jonah, פרק א, ט">ט</span>
וַיֹּאמֶר אֲלֵיהֶם עִבְרִי אָנֹכִי וְאֶת יְהוָה אֱלֹהֵי הַשָּׁמַיִם אֲנִי יָרֵא אֲשֶׁר עָשָׂה אֶת הַיָּם וְאֶת הַיַּבָּשָׁה:<p dir="rtl">
<span dir="rtl" class="inlineHeader" id="a19_Jonah, פרק א, י">י</span>
וַיִּירְאוּ הָאֲנָשִׁים יִרְאָה גְדוֹלָה וַיֹּאמְרוּ אֵלָיו מַה זֹּאת עָשִׂיתָ כִּי יָדְעוּ הָאֲנָשִׁים כִּי מִלִּפְנֵי יְהוָה הוּא בֹרֵחַ כִּי הִגִּיד לָהֶם:<p dir="rtl">
<span dir="rtl" class="inlineHeader" id="a19_Jonah, פרק א, יא">יא</span>
וַיֹּאמְרוּ אֵלָיו מַה נַּעֲשֶׂה לָּךְ וְיִשְׁתֹּק הַיָּם מֵעָלֵינוּ כִּי הַיָּם הוֹלֵךְ וְסֹעֵר:<p dir="rtl">
<span dir="rtl" class="inlineHeader" id="a19_Jonah, פרק א, יב">יב</span>
וַיֹּאמֶר אֲלֵיהֶם שָׂאוּנִי וַהֲטִילֻנִי אֶל הַיָּם וְיִשְׁתֹּק הַיָּם מֵעֲלֵיכֶם כִּי יוֹדֵעַ אָנִי כִּי בְשֶׁלִּי הַסַּעַר הַגָּדוֹל הַזֶּה עֲלֵיכֶם:<p dir="rtl">
<span dir="rtl" class="inlineHeader" id="a19_Jonah, פרק א, יג">יג</span>
וַיַּחְתְּרוּ הָאֲנָשִׁים לְהָשִׁיב אֶל הַיַּבָּשָׁה וְלֹא יָכֹלוּ כִּי הַיָּם הוֹלֵךְ וְסֹעֵר עֲלֵיהֶם:<p dir="rtl">
<span dir="rtl" class="inlineHeader" id="a19_Jonah, פרק א, יד">יד</span>
וַיִּקְרְאוּ אֶל יְהוָה וַיֹּאמְרוּ אָנָּה יְהוָה אַל נָא נֹאבְדָה בְּנֶפֶשׁ הָאִישׁ הַזֶּה וְאַל תִּתֵּן עָלֵינוּ דָּם נָקִיא כִּי אַתָּה יְהוָה כַּאֲשֶׁר חָפַצְתָּ עָשִׂיתָ:<p dir="rtl">
<span dir="rtl" class="inlineHeader" id="a19_Jonah, פרק א, טו">טו</span>
וַיִּשְׂאוּ אֶת יוֹנָה וַיְטִלֻהוּ אֶל הַיָּם וַיַּעֲמֹד הַיָּם מִזַּעְפּוֹ:<p dir="rtl">
<span dir="rtl" class="inlineHeader" id="a19_Jonah, פרק א, טז">טז</span>
וַיִּירְאוּ הָאֲנָשִׁים יִרְאָה גְדוֹלָה אֶת יְהוָה וַיִּזְבְּחוּ זֶבַח לַיהוָה וַיִּדְּרוּ נְדָרִים:<p dir="rtl">
<h3 dir="rtl" id="a19_Jonah, פרק ב">פרק-ב</h3><p dir="rtl">
<span dir="rtl" class="inlineHeader" id="a19_Jonah, פרק ב, א">א</span>
וַיְמַן יְהוָה דָּג גָּדוֹל לִבְלֹעַ אֶת יוֹנָה וַיְהִי יוֹנָה בִּמְעֵי הַדָּג שְׁלֹשָׁה יָמִים וּשְׁלֹשָׁה לֵילוֹת:<p dir="rtl">
<span dir="rtl" class="inlineHeader" id="a19_Jonah, פרק ב, ב">ב</span>
וַיִּתְפַּלֵּל יוֹנָה אֶל יְהוָה אֱלֹהָיו מִמְּעֵי הַדָּגָה:<p dir="rtl">
<span dir="rtl" class="inlineHeader" id="a19_Jonah, פרק ב, ג">ג</span>
וַיֹּאמֶר קָרָאתִי מִצָּרָה לִי אֶל יְהוָה וַיַּעֲנֵנִי מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי:<p dir="rtl">
<span dir="rtl" class="inlineHeader" id="a19_Jonah, פרק ב, ד">ד</span>
וַתַּשְׁלִיכֵנִי מְצוּלָה בִּלְבַב יַמִּים וְנָהָר יְסֹבְבֵנִי כָּל מִשְׁבָּרֶיךָ וְגַלֶּיךָ עָלַי עָבָרוּ:<p dir="rtl">
<span dir="rtl" class="inlineHeader" id="a19_Jonah, פרק ב, ה">ה</span>
וַאֲנִי אָמַרְתִּי נִגְרַשְׁתִּי מִנֶּגֶד עֵינֶיךָ אַךְ אוֹסִיף לְהַבִּיט אֶל הֵיכַל קָדְשֶׁךָ:<p dir="rtl">
<span dir="rtl" class="inlineHeader" id="a19_Jonah, פרק ב, ו">ו</span>
אֲפָפוּנִי מַיִם עַד נֶפֶשׁ תְּהוֹם יְסֹבְבֵנִי סוּף חָבוּשׁ לְרֹאשִׁי:<p dir="rtl">
<span dir="rtl" class="inlineHeader" id="a19_Jonah, פרק ב, ז">ז</span>
לְקִצְבֵי הָרִים יָרַדְתִּי הָאָרֶץ בְּרִחֶיהָ בַעֲדִי לְעוֹלָם וַתַּעַל מִשַּׁחַת חַיַּי יְהוָה אֱלֹהָי:<p dir="rtl">
<span dir="rtl" class="inlineHeader" id="a19_Jonah, פרק ב, ח">ח</span>
בְּהִתְעַטֵּף עָלַי נַפְשִׁי אֶת יְהוָה זָכָרְתִּי וַתָּבוֹא אֵלֶיךָ תְּפִלָּתִי אֶל הֵיכַל קָדְשֶׁךָ:<p dir="rtl">
<span dir="rtl" class="inlineHeader" id="a19_Jonah, פרק ב, ט">ט</span>
מְשַׁמְּרִים הַבְלֵי שָׁוְא חַסְדָּם יַעֲזֹבוּ:<p dir="rtl">
<span dir="rtl" class="inlineHeader" id="a19_Jonah, פרק ב, י">י</span>
וַאֲנִי בְּקוֹל תּוֹדָה אֶזְבְּחָה לָּךְ אֲשֶׁר נָדַרְתִּי אֲשַׁלֵּמָה יְשׁוּעָתָה לַיהוָה: <B>(ס)</B><p dir="rtl">
<span dir="rtl" class="inlineHeader" id="a19_Jonah, פרק ב, יא">יא</span>
וַיֹּאמֶר יְהוָה לַדָּג וַיָּקֵא אֶת יוֹנָה אֶל הַיַּבָּשָׁה: <B>(פ)</B><p dir="rtl">
<h3 dir="rtl" id="a19_Jonah, פרק ג">פרק-ג</h3><p dir="rtl">
<span dir="rtl" class="inlineHeader" id="a19_Jonah, פרק ג, א">א</span>
וַיְהִי דְבַר יְהוָה אֶל יוֹנָה שֵׁנִית לֵאמֹר:<p dir="rtl">
<span dir="rtl" class="inlineHeader" id="a19_Jonah, פרק ג, ב">ב</span>
קוּם לֵךְ אֶל נִינְוֵה הָעִיר הַגְּדוֹלָה וִּקְרָא אֵלֶיהָ אֶת הַקְּרִיאָה אֲשֶׁר אָנֹכִי דֹּבֵר אֵלֶיךָ:<p dir="rtl">
<span dir="rtl" class="inlineHeader" id="a19_Jonah, פרק ג, ג">ג</span>
וַיָּקָם יוֹנָה וַיֵּלֶךְ אֶל נִינְוֶה כִּדְבַר יְהוָה וְנִינְוֵה הָיְתָה עִיר גְּדוֹלָה לֵאלֹהִים מַהֲלַךְ שְׁלֹשֶׁת יָמִים:<p dir="rtl">
<span dir="rtl" class="inlineHeader" id="a19_Jonah, פרק ג, ד">ד</span>
וַיָּחֶל יוֹנָה לָבוֹא בָעִיר מַהֲלַךְ יוֹם אֶחָד וַיִּקְרָא וַיֹּאמַר עוֹד אַרְבָּעִים יוֹם וְנִינְוֵה נֶהְפָּכֶת:<p dir="rtl">
<span dir="rtl" class="inlineHeader" id="a19_Jonah, פרק ג, ה">ה</span>
וַיַּאֲמִינוּ אַנְשֵׁי נִינְוֵה בֵּאלֹהִים וַיִּקְרְאוּ צוֹם וַיִּלְבְּשׁוּ שַׂקִּים מִגְּדוֹלָם וְעַד קְטַנָּם:<p dir="rtl">
<span dir="rtl" class="inlineHeader" id="a19_Jonah, פרק ג, ו">ו</span>
וַיִּגַּע הַדָּבָר אֶל מֶלֶך נִינְוֵה וַיָּקָם מִכִּסְאוֹ וַיַּעֲבֵר אַדַּרְתּוֹ מֵעָלָיו וַיְכַס שַׂק וַיֵּשֶׁב עַל הָאֵפֶר:<p dir="rtl">
<span dir="rtl" class="inlineHeader" id="a19_Jonah, פרק ג, ז">ז</span>
וַיַּזְעֵק וַיֹּאמֶר בְּנִינְוֵה מִטַּעַם הַמֶּלֶךְ וּגְדֹלָיו לֵאמֹר הָאָדָם וְהַבְּהֵמָה הַבָּקָר וְהַצֹּאן אַל יִטְעֲמוּ מְאוּמָה אַל יִרְעוּ וּמַיִם אַל יִשְׁתּוּ:<p dir="rtl">
<span dir="rtl" class="inlineHeader" id="a19_Jonah, פרק ג, ח">ח</span>
וְיִתְכַּסּוּ שַׂקִּים הָאָדָם וְהַבְּהֵמָה וְיִקְרְאוּ אֶל אֱלֹהִים בְּחָזְקָה וְיָשֻׁבוּ אִישׁ מִדַּרְכּוֹ הָרָעָה וּמִן הֶחָמָס אֲשֶׁר בְּכַפֵּיהֶם:<p dir="rtl">
<span dir="rtl" class="inlineHeader" id="a19_Jonah, פרק ג, ט">ט</span>
מִי יוֹדֵעַ יָשׁוּב וְנִחַם הָאֱלֹהִים וְשָׁב מֵחֲרוֹן אַפּוֹ וְלֹא נֹאבֵד:<p dir="rtl">
<span dir="rtl" class="inlineHeader" id="a19_Jonah, פרק ג, י">י</span>
וַיַּרְא הָאֱלֹהִים אֶת מַעֲשֵׂיהֶם כִּי שָׁבוּ מִדַּרְכָּם הָרָעָה וַיִּנָּחֶם הָאֱלֹהִים עַל הָרָעָה אֲשֶׁר דִּבֶּר לַעֲשׂוֹת לָהֶם וְלֹא עָשָׂה:<p dir="rtl">
<h3 dir="rtl" id="a19_Jonah, פרק ד">פרק-ד</h3><p dir="rtl">
<span dir="rtl" class="inlineHeader" id="a19_Jonah, פרק ד, א">א</span>
וַיֵּרַע אֶל יוֹנָה רָעָה גְדוֹלָה וַיִּחַר לוֹ:<p dir="rtl">
<span dir="rtl" class="inlineHeader" id="a19_Jonah, פרק ד, ב">ב</span>
וַיִּתְפַּלֵּל אֶל יְהוָה וַיֹּאמַר אָנָּה יְהוָה הֲלוֹא זֶה דְבָרִי עַד הֱיוֹתִי עַל אַדְמָתִי עַל כֵּן קִדַּמְתִּי לִבְרֹחַ תַּרְשִׁישָׁה כִּי יָדַעְתִּי כִּי אַתָּה אֵל חַנּוּן וְרַחוּם אֶרֶךְ אַפַּיִם וְרַב חֶסֶד וְנִחָם עַל הָרָעָה:<p dir="rtl">
<span dir="rtl" class="inlineHeader" id="a19_Jonah, פרק ד, ג">ג</span>
וְעַתָּה יְהוָה קַח נָא אֶת נַפְשִׁי מִמֶּנִּי כִּי טוֹב מוֹתִי מֵחַיָּי: <B>(ס)</B><p dir="rtl">
<span dir="rtl" class="inlineHeader" id="a19_Jonah, פרק ד, ד">ד</span>
וַיֹּאמֶר יְהוָה הַהֵיטֵב חָרָה לָךְ:<p dir="rtl">
<span dir="rtl" class="inlineHeader" id="a19_Jonah, פרק ד, ה">ה</span>
וַיֵּצֵא יוֹנָה מִן הָעִיר וַיֵּשֶׁב מִקֶּדֶם לָעִיר וַיַּעַשׂ לוֹ שָׁם סֻכָּה וַיֵּשֶׁב תַּחְתֶּיהָ בַּצֵּל עַד אֲשֶׁר יִרְאֶה מַה יִּהְיֶה בָּעִיר:<p dir="rtl">
<span dir="rtl" class="inlineHeader" id="a19_Jonah, פרק ד, ו">ו</span>
וַיְמַן יְהוָה אֱלֹהִים קִיקָיוֹן וַיַּעַל מֵעַל לְיוֹנָה לִהְיוֹת צֵל עַל רֹאשׁוֹ לְהַצִּיל לוֹ מֵרָעָתוֹ וַיִּשְׂמַח יוֹנָה עַל הַקִּיקָיוֹן שִׂמְחָה גְדוֹלָה:<p dir="rtl">
<span dir="rtl" class="inlineHeader" id="a19_Jonah, פרק ד, ז">ז</span>
וַיְמַן הָאֱלֹהִים תּוֹלַעַת בַּעֲלוֹת הַשַּׁחַר לַמָּחֳרָת וַתַּךְ אֶת הַקִּיקָיוֹן וַיִּיבָשׁ:<p dir="rtl">
<span dir="rtl" class="inlineHeader" id="a19_Jonah, פרק ד, ח">ח</span>
וַיְהִי כִּזְרֹחַ הַשֶּׁמֶשׁ וַיְמַן אֱלֹהִים רוּחַ קָדִים חֲרִישִׁית וַתַּךְ הַשֶּׁמֶשׁ עַל רֹאשׁ יוֹנָה וַיִּתְעַלָּף וַיִּשְׁאַל אֶת נַפְשׁוֹ לָמוּת וַיֹּאמֶר טוֹב מוֹתִי מֵחַיָּי:<p dir="rtl">
<span dir="rtl" class="inlineHeader" id="a19_Jonah, פרק ד, ט">ט</span>
וַיֹּאמֶר אֱלֹהִים אֶל יוֹנָה הַהֵיטֵב חָרָה לְךָ עַל הַקִּיקָיוֹן וַיֹּאמֶר הֵיטֵב חָרָה לִי עַד מָוֶת:<p dir="rtl">
<span dir="rtl" class="inlineHeader" id="a19_Jonah, פרק ד, י">י</span>
וַיֹּאמֶר יְהוָה אַתָּה חַסְתָּ עַל הַקִּיקָיוֹן אֲשֶׁר לֹא עָמַלְתָּ בּוֹ וְלֹא גִדַּלְתּוֹ שֶׁבִּן לַיְלָה הָיָה וּבִן לַיְלָה אָבָד:<p dir="rtl">
<span dir="rtl" class="inlineHeader" id="a19_Jonah, פרק ד, יא">יא</span>
וַאֲנִי לֹא אָחוּס עַל נִינְוֵה הָעִיר הַגְּדוֹלָה אֲשֶׁר יֶשׁ בָּהּ הַרְבֵּה מִשְׁתֵּים עֶשְׂרֵה רִבּוֹ אָדָם אֲשֶׁר לֹא יָדַע בֵּין יְמִינוֹ לִשְׂמֹאלוֹ וּבְהֵמָה רַבָּה: <B>(פפפ)</B><p dir="rtl">
