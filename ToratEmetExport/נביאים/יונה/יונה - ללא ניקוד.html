
<h3 dir="rtl" id="b19_Jonah, פרק א">פרק-א</h3><p dir="rtl">
<span dir="rtl" class="inlineHeader" id="b19_Jonah, פרק א, א">א</span>
ויהי דבר יהוה אל יונה בן אמתי לאמר:<p dir="rtl">
<span dir="rtl" class="inlineHeader" id="b19_Jonah, פרק א, ב">ב</span>
קום לך אל נינוה העיר הגדולה וקרא עליה כי עלתה רעתם לפני:<p dir="rtl">
<span dir="rtl" class="inlineHeader" id="b19_Jonah, פרק א, ג">ג</span>
ויקם יונה לברח תרשישה מלפני יהוה וירד יפו וימצא אניה באה תרשיש ויתן שכרה וירד בה לבוא עמהם תרשישה מלפני יהוה:<p dir="rtl">
<span dir="rtl" class="inlineHeader" id="b19_Jonah, פרק א, ד">ד</span>
ויהוה הטיל רוח גדולה אל הים ויהי סער גדול בים והאניה חשבה להשבר:<p dir="rtl">
<span dir="rtl" class="inlineHeader" id="b19_Jonah, פרק א, ה">ה</span>
וייראו המלחים ויזעקו איש אל אלהיו ויטלו את הכלים אשר באניה אל הים להקל מעליהם ויונה ירד אל ירכתי הספינה וישכב וירדם:<p dir="rtl">
<span dir="rtl" class="inlineHeader" id="b19_Jonah, פרק א, ו">ו</span>
ויקרב אליו רב החבל ויאמר לו מה לך נרדם קום קרא אל אלהיך אולי יתעשת האלהים לנו ולא נאבד:<p dir="rtl">
<span dir="rtl" class="inlineHeader" id="b19_Jonah, פרק א, ז">ז</span>
ויאמרו איש אל רעהו לכו ונפילה גורלות ונדעה בשלמי הרעה הזאת לנו ויפלו גורלות ויפל הגורל על יונה:<p dir="rtl">
<span dir="rtl" class="inlineHeader" id="b19_Jonah, פרק א, ח">ח</span>
ויאמרו אליו הגידה נא לנו באשר למי הרעה הזאת לנו מה מלאכתך ומאין תבוא מה ארצך ואי מזה עם אתה:<p dir="rtl">
<span dir="rtl" class="inlineHeader" id="b19_Jonah, פרק א, ט">ט</span>
ויאמר אליהם עברי אנכי ואת יהוה אלהי השמים אני ירא אשר עשה את הים ואת היבשה:<p dir="rtl">
<span dir="rtl" class="inlineHeader" id="b19_Jonah, פרק א, י">י</span>
וייראו האנשים יראה גדולה ויאמרו אליו מה זאת עשית כי ידעו האנשים כי מלפני יהוה הוא ברח כי הגיד להם:<p dir="rtl">
<span dir="rtl" class="inlineHeader" id="b19_Jonah, פרק א, יא">יא</span>
ויאמרו אליו מה נעשה לך וישתק הים מעלינו כי הים הולך וסער:<p dir="rtl">
<span dir="rtl" class="inlineHeader" id="b19_Jonah, פרק א, יב">יב</span>
ויאמר אליהם שאוני והטילני אל הים וישתק הים מעליכם כי יודע אני כי בשלי הסער הגדול הזה עליכם:<p dir="rtl">
<span dir="rtl" class="inlineHeader" id="b19_Jonah, פרק א, יג">יג</span>
ויחתרו האנשים להשיב אל היבשה ולא יכלו כי הים הולך וסער עליהם:<p dir="rtl">
<span dir="rtl" class="inlineHeader" id="b19_Jonah, פרק א, יד">יד</span>
ויקראו אל יהוה ויאמרו אנה יהוה אל נא נאבדה בנפש האיש הזה ואל תתן עלינו דם נקיא כי אתה יהוה כאשר חפצת עשית:<p dir="rtl">
<span dir="rtl" class="inlineHeader" id="b19_Jonah, פרק א, טו">טו</span>
וישאו את יונה ויטלהו אל הים ויעמד הים מזעפו:<p dir="rtl">
<span dir="rtl" class="inlineHeader" id="b19_Jonah, פרק א, טז">טז</span>
וייראו האנשים יראה גדולה את יהוה ויזבחו זבח ליהוה וידרו נדרים:<p dir="rtl">
<h3 dir="rtl" id="b19_Jonah, פרק ב">פרק-ב</h3><p dir="rtl">
<span dir="rtl" class="inlineHeader" id="b19_Jonah, פרק ב, א">א</span>
וימן יהוה דג גדול לבלע את יונה ויהי יונה במעי הדג שלשה ימים ושלשה לילות:<p dir="rtl">
<span dir="rtl" class="inlineHeader" id="b19_Jonah, פרק ב, ב">ב</span>
ויתפלל יונה אל יהוה אלהיו ממעי הדגה:<p dir="rtl">
<span dir="rtl" class="inlineHeader" id="b19_Jonah, פרק ב, ג">ג</span>
ויאמר קראתי מצרה לי אל יהוה ויענני מבטן שאול שועתי שמעת קולי:<p dir="rtl">
<span dir="rtl" class="inlineHeader" id="b19_Jonah, פרק ב, ד">ד</span>
ותשליכני מצולה בלבב ימים ונהר יסבבני כל משבריך וגליך עלי עברו:<p dir="rtl">
<span dir="rtl" class="inlineHeader" id="b19_Jonah, פרק ב, ה">ה</span>
ואני אמרתי נגרשתי מנגד עיניך אך אוסיף להביט אל היכל קדשך:<p dir="rtl">
<span dir="rtl" class="inlineHeader" id="b19_Jonah, פרק ב, ו">ו</span>
אפפוני מים עד נפש תהום יסבבני סוף חבוש לראשי:<p dir="rtl">
<span dir="rtl" class="inlineHeader" id="b19_Jonah, פרק ב, ז">ז</span>
לקצבי הרים ירדתי הארץ ברחיה בעדי לעולם ותעל משחת חיי יהוה אלהי:<p dir="rtl">
<span dir="rtl" class="inlineHeader" id="b19_Jonah, פרק ב, ח">ח</span>
בהתעטף עלי נפשי את יהוה זכרתי ותבוא אליך תפלתי אל היכל קדשך:<p dir="rtl">
<span dir="rtl" class="inlineHeader" id="b19_Jonah, פרק ב, ט">ט</span>
משמרים הבלי שוא חסדם יעזבו:<p dir="rtl">
<span dir="rtl" class="inlineHeader" id="b19_Jonah, פרק ב, י">י</span>
ואני בקול תודה אזבחה לך אשר נדרתי אשלמה ישועתה ליהוה: <B>(ס)</B><p dir="rtl">
<span dir="rtl" class="inlineHeader" id="b19_Jonah, פרק ב, יא">יא</span>
ויאמר יהוה לדג ויקא את יונה אל היבשה: <B>(פ)</B><p dir="rtl">
<h3 dir="rtl" id="b19_Jonah, פרק ג">פרק-ג</h3><p dir="rtl">
<span dir="rtl" class="inlineHeader" id="b19_Jonah, פרק ג, א">א</span>
ויהי דבר יהוה אל יונה שנית לאמר:<p dir="rtl">
<span dir="rtl" class="inlineHeader" id="b19_Jonah, פרק ג, ב">ב</span>
קום לך אל נינוה העיר הגדולה וקרא אליה את הקריאה אשר אנכי דבר אליך:<p dir="rtl">
<span dir="rtl" class="inlineHeader" id="b19_Jonah, פרק ג, ג">ג</span>
ויקם יונה וילך אל נינוה כדבר יהוה ונינוה היתה עיר גדולה לאלהים מהלך שלשת ימים:<p dir="rtl">
<span dir="rtl" class="inlineHeader" id="b19_Jonah, פרק ג, ד">ד</span>
ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת:<p dir="rtl">
<span dir="rtl" class="inlineHeader" id="b19_Jonah, פרק ג, ה">ה</span>
ויאמינו אנשי נינוה באלהים ויקראו צום וילבשו שקים מגדולם ועד קטנם:<p dir="rtl">
<span dir="rtl" class="inlineHeader" id="b19_Jonah, פרק ג, ו">ו</span>
ויגע הדבר אל מלך נינוה ויקם מכסאו ויעבר אדרתו מעליו ויכס שק וישב על האפר:<p dir="rtl">
<span dir="rtl" class="inlineHeader" id="b19_Jonah, פרק ג, ז">ז</span>
ויזעק ויאמר בנינוה מטעם המלך וגדליו לאמר האדם והבהמה הבקר והצאן אל יטעמו מאומה אל ירעו ומים אל ישתו:<p dir="rtl">
<span dir="rtl" class="inlineHeader" id="b19_Jonah, פרק ג, ח">ח</span>
ויתכסו שקים האדם והבהמה ויקראו אל אלהים בחזקה וישבו איש מדרכו הרעה ומן החמס אשר בכפיהם:<p dir="rtl">
<span dir="rtl" class="inlineHeader" id="b19_Jonah, פרק ג, ט">ט</span>
מי יודע ישוב ונחם האלהים ושב מחרון אפו ולא נאבד:<p dir="rtl">
<span dir="rtl" class="inlineHeader" id="b19_Jonah, פרק ג, י">י</span>
וירא האלהים את מעשיהם כי שבו מדרכם הרעה וינחם האלהים על הרעה אשר דבר לעשות להם ולא עשה:<p dir="rtl">
<h3 dir="rtl" id="b19_Jonah, פרק ד">פרק-ד</h3><p dir="rtl">
<span dir="rtl" class="inlineHeader" id="b19_Jonah, פרק ד, א">א</span>
וירע אל יונה רעה גדולה ויחר לו:<p dir="rtl">
<span dir="rtl" class="inlineHeader" id="b19_Jonah, פרק ד, ב">ב</span>
ויתפלל אל יהוה ויאמר אנה יהוה הלוא זה דברי עד היותי על אדמתי על כן קדמתי לברח תרשישה כי ידעתי כי אתה אל חנון ורחום ארך אפים ורב חסד ונחם על הרעה:<p dir="rtl">
<span dir="rtl" class="inlineHeader" id="b19_Jonah, פרק ד, ג">ג</span>
ועתה יהוה קח נא את נפשי ממני כי טוב מותי מחיי: <B>(ס)</B><p dir="rtl">
<span dir="rtl" class="inlineHeader" id="b19_Jonah, פרק ד, ד">ד</span>
ויאמר יהוה ההיטב חרה לך:<p dir="rtl">
<span dir="rtl" class="inlineHeader" id="b19_Jonah, פרק ד, ה">ה</span>
ויצא יונה מן העיר וישב מקדם לעיר ויעש לו שם סכה וישב תחתיה בצל עד אשר יראה מה יהיה בעיר:<p dir="rtl">
<span dir="rtl" class="inlineHeader" id="b19_Jonah, פרק ד, ו">ו</span>
וימן יהוה אלהים קיקיון ויעל מעל ליונה להיות צל על ראשו להציל לו מרעתו וישמח יונה על הקיקיון שמחה גדולה:<p dir="rtl">
<span dir="rtl" class="inlineHeader" id="b19_Jonah, פרק ד, ז">ז</span>
וימן האלהים תולעת בעלות השחר למחרת ותך את הקיקיון וייבש:<p dir="rtl">
<span dir="rtl" class="inlineHeader" id="b19_Jonah, פרק ד, ח">ח</span>
ויהי כזרח השמש וימן אלהים רוח קדים חרישית ותך השמש על ראש יונה ויתעלף וישאל את נפשו למות ויאמר טוב מותי מחיי:<p dir="rtl">
<span dir="rtl" class="inlineHeader" id="b19_Jonah, פרק ד, ט">ט</span>
ויאמר אלהים אל יונה ההיטב חרה לך על הקיקיון ויאמר היטב חרה לי עד מות:<p dir="rtl">
<span dir="rtl" class="inlineHeader" id="b19_Jonah, פרק ד, י">י</span>
ויאמר יהוה אתה חסת על הקיקיון אשר לא עמלת בו ולא גדלתו שבן לילה היה ובן לילה אבד:<p dir="rtl">
<span dir="rtl" class="inlineHeader" id="b19_Jonah, פרק ד, יא">יא</span>
ואני לא אחוס על נינוה העיר הגדולה אשר יש בה הרבה משתים עשרה רבו אדם אשר לא ידע בין ימינו לשמאלו ובהמה רבה: <B>(פפפ)</B><p dir="rtl">
