
<h3 dir="rtl" id="a19__Jonah, פרק א">פרק-א</h3><p dir="rtl">
<span dir="rtl" class="inlineHeader" id="a19__Jonah, פרק א, א">א</span>
<TF>וַֽיְהִי֙ דְּבַר-יְהוָ֔ה אֶל-יוֹנָ֥ה בֶן-אֲמִתַּ֖י לֵאמֹֽר:</TF><p dir="rtl">
<span dir="rtl" class="inlineHeader" id="a19__Jonah, פרק א, ב">ב</span>
<TF>ק֠וּם לֵ֧ךְ אֶל-נִֽינְוֵ֛ה הָעִ֥יר הַגְּדוֹלָ֖ה וּקְרָ֣א עָלֶ֑יהָ כִּֽי-עָלְתָ֥ה רָעָתָ֖ם לְפָנָֽי:</TF><p dir="rtl">
<span dir="rtl" class="inlineHeader" id="a19__Jonah, פרק א, ג">ג</span>
<TF>וַיָּ֤קָם יוֹנָה֙ לִבְרֹ֣חַ תַּרְשִׁ֔ישָׁה מִלִּפְנֵ֖י יְהוָ֑ה וַיֵּ֙רֶד יָפ֜וֹ וַיִּמְצָ֥א אָנִיָּ֣ה | בָּאָ֣ה תַרְשִׁ֗ישׁ וַיִּתֵּ֙ן שְׂכָרָ֜הּ וַיֵּ֤רֶד בָּהּ֙ לָב֤וֹא עִמָּהֶם֙ תַּרְשִׁ֔ישָׁה מִלִּפְנֵ֖י יְהוָֽה:</TF><p dir="rtl">
<span dir="rtl" class="inlineHeader" id="a19__Jonah, פרק א, ד">ד</span>
<TF>וַֽיהוָ֗ה הֵטִ֤יל רֽוּחַ-גְּדוֹלָה֙ אֶל-הַיָּ֔ם וַיְהִ֥י סַֽעַר-גָּד֖וֹל בַּיָּ֑ם וְהָ֣אֳנִיָּ֔ה חִשְּׁבָ֖ה לְהִשָּׁבֵֽר:</TF><p dir="rtl">
<span dir="rtl" class="inlineHeader" id="a19__Jonah, פרק א, ה">ה</span>
<TF>וַיִּֽירְא֣וּ הַמַּלָּחִ֗ים וַֽיִּזְעֲקוּ֮ אִ֣ישׁ אֶל-אֱלֹהָיו֒ וַיָּטִ֙לוּ אֶת-הַכֵּלִ֜ים אֲשֶׁ֤ר בָּֽאֳנִיָּה֙ אֶל-הַיָּ֔ם לְהָקֵ֖ל מֵֽעֲלֵיהֶ֑ם וְיוֹנָ֗ה יָרַד֙ אֶל-יַרְכְּתֵ֣י הַסְּפִינָ֔ה וַיִּשְׁכַּ֖ב וַיֵּרָדַֽם:</TF><p dir="rtl">
<span dir="rtl" class="inlineHeader" id="a19__Jonah, פרק א, ו">ו</span>
<TF>וַיִּקְרַ֤ב אֵלָיו֙ רַ֣ב הַחֹבֵ֔ל וַיֹּ֥אמֶר ל֖וֹ מַה-לְּךָ֣ נִרְדָּ֑ם ק֚וּם קְרָ֣א אֶל-אֱלֹהֶ֔יךָ אוּלַ֞י יִתְעַשֵּׁ֧ת הָאֱלֹהִ֛ים לָ֖נוּ וְלֹ֥א נֹאבֵֽד:</TF><p dir="rtl">
<span dir="rtl" class="inlineHeader" id="a19__Jonah, פרק א, ז">ז</span>
<TF>וַיֹּאמְר֞וּ אִ֣ישׁ אֶל-רֵעֵ֗הוּ לְכוּ֙ וְנַפִּ֣ילָה גֽוֹרָל֔וֹת וְנֵ֣דְעָ֔ה בְּשֶׁלְּמִ֛י הָרָעָ֥ה הַזֹּ֖את לָ֑נוּ וַיַּפִּ֙לוּ֙ גּֽוֹרָל֔וֹת וַיִּפֹּ֥ל הַגּוֹרָ֖ל עַל-יוֹנָֽה:</TF><p dir="rtl">
<span dir="rtl" class="inlineHeader" id="a19__Jonah, פרק א, ח">ח</span>
<TF>וַיֹּאמְר֣וּ אֵלָ֔יו הַגִּידָה-נָּ֣א לָ֔נוּ בַּאֲשֶׁ֛ר לְמִי-הָרָעָ֥ה הַזֹּ֖את לָ֑נוּ מַה-מְּלַאכְתְּךָ֙ וּמֵאַ֣יִן תָּב֔וֹא מָ֣ה אַרְצֶ֔ךָ וְאֵֽי-מִזֶּ֥ה עַ֖ם אָֽתָּה:</TF><p dir="rtl">
<span dir="rtl" class="inlineHeader" id="a19__Jonah, פרק א, ט">ט</span>
<TF>וַיֹּ֥אמֶר אֲלֵיהֶ֖ם עִבְרִ֣י אָנֹ֑כִי וְאֶת-יְהוָ֞ה אֱלֹהֵ֤י הַשָּׁמַ֙יִם֙ אֲנִ֣י יָרֵ֔א אֲשֶׁר-עָשָׂ֥ה אֶת-הַיָּ֖ם וְאֶת-הַיַּבָּשָֽׁה:</TF><p dir="rtl">
<span dir="rtl" class="inlineHeader" id="a19__Jonah, פרק א, י">י</span>
<TF>וַיִּֽירְא֤וּ הָֽאֲנָשִׁים֙ יִרְאָ֣ה גְדוֹלָ֔ה וַיֹּאמְר֥וּ אֵלָ֖יו מַה-זֹּ֣את עָשִׂ֑יתָ כִּֽי-יָדְע֣וּ הָאֲנָשִׁ֗ים כִּֽי-מִלִּפְנֵ֤י יְהוָה֙ ה֣וּא בֹרֵ֔חַ כִּ֥י הִגִּ֖יד לָהֶֽם:</TF><p dir="rtl">
<span dir="rtl" class="inlineHeader" id="a19__Jonah, פרק א, יא">יא</span>
<TF>וַיֹּאמְר֤וּ אֵלָיו֙ מַה-נַּ֣עֲשֶׂה לָּ֔ךְ וְיִשְׁתֹּ֥ק הַיָּ֖ם מֵֽעָלֵ֑ינוּ כִּ֥י הַיָּ֖ם הוֹלֵ֥ךְ וְסֹעֵֽר:</TF><p dir="rtl">
<span dir="rtl" class="inlineHeader" id="a19__Jonah, פרק א, יב">יב</span>
<TF>וַיֹּ֣אמֶר אֲלֵיהֶ֗ם שָׂא֙וּנִי֙ וַהֲטִילֻ֣נִי אֶל-הַיָּ֔ם וְיִשְׁתֹּ֥ק הַיָּ֖ם מֵֽעֲלֵיכֶ֑ם כִּ֚י יוֹדֵ֣עַ אָ֔נִי כִּ֣י בְשֶׁלִּ֔י הַסַּ֧עַר הַגָּד֛וֹל הַזֶּ֖ה עֲלֵיכֶֽם:</TF><p dir="rtl">
<span dir="rtl" class="inlineHeader" id="a19__Jonah, פרק א, יג">יג</span>
<TF>וַיַּחְתְּר֣וּ הָאֲנָשִׁ֗ים לְהָשִׁ֛יב אֶל-הַיַּבָּשָׁ֖ה וְלֹ֣א יָכֹ֑לוּ כִּ֣י הַיָּ֔ם הוֹלֵ֥ךְ וְסֹעֵ֖ר עֲלֵיהֶֽם:</TF><p dir="rtl">
<span dir="rtl" class="inlineHeader" id="a19__Jonah, פרק א, יד">יד</span>
<TF>וַיִּקְרְא֙וּ אֶל-יְהוָ֜ה וַיֹּאמְר֗וּ אָנָּ֤ה יְהוָה֙ אַל-נָ֣א נֹאבְדָ֗ה בְּנֶ֙פֶשׁ֙ הָאִ֣ישׁ הַזֶּ֔ה וְאַל-תִּתֵּ֥ן עָלֵ֖ינוּ דָּ֣ם נָקִ֑יא כִּֽי-אַתָּ֣ה יְהוָ֔ה כַּאֲשֶׁ֥ר חָפַ֖צְתָּ עָשִֽׂיתָ:</TF><p dir="rtl">
<span dir="rtl" class="inlineHeader" id="a19__Jonah, פרק א, טו">טו</span>
<TF>וַיִּשְׂאוּ֙ אֶת-יוֹנָ֔ה וַיְטִלֻ֖הוּ אֶל-הַיָּ֑ם וַיַּעֲמֹ֥ד הַיָּ֖ם מִזַּעְפּֽוֹ:</TF><p dir="rtl">
<span dir="rtl" class="inlineHeader" id="a19__Jonah, פרק א, טז">טז</span>
<TF>וַיִּֽירְא֧וּ הָאֲנָשִׁ֛ים יִרְאָ֥ה גְדוֹלָ֖ה אֶת-יְהוָ֑ה וַיִּֽזְבְּחוּ-זֶ֙בַח֙ לַֽיהוָ֔ה וַֽיִּדְּר֖וּ נְדָרִֽים:</TF><p dir="rtl">
<h3 dir="rtl" id="a19__Jonah, פרק ב">פרק-ב</h3><p dir="rtl">
<span dir="rtl" class="inlineHeader" id="a19__Jonah, פרק ב, א">א</span>
<TF>וַיְמַ֤ן יְהוָה֙ דָּ֣ג גָּד֔וֹל לִבְלֹ֖עַ אֶת-יוֹנָ֑ה וַיְהִ֤י יוֹנָה֙ בִּמְעֵ֣י הַדָּ֔ג שְׁלֹשָׁ֥ה יָמִ֖ים וּשְׁלֹשָׁ֥ה לֵילֽוֹת:</TF><p dir="rtl">
<span dir="rtl" class="inlineHeader" id="a19__Jonah, פרק ב, ב">ב</span>
<TF>וַיִּתְפַּלֵּ֣ל יוֹנָ֔ה אֶל-יְהוָ֖ה אֱלֹהָ֑יו מִמְּעֵ֖י הַדָּגָֽה:</TF><p dir="rtl">
<span dir="rtl" class="inlineHeader" id="a19__Jonah, פרק ב, ג">ג</span>
<TF>וַיֹּ֗אמֶר קָ֠רָאתִי מִצָּ֥רָה לִ֛י אֶל-יְהוָ֖ה וַֽיַּעֲנֵ֑נִי מִבֶּ֧טֶן שְׁא֛וֹל שִׁוַּ֖עְתִּי שָׁמַ֥עְתָּ קוֹלִֽי:</TF><p dir="rtl">
<span dir="rtl" class="inlineHeader" id="a19__Jonah, פרק ב, ד">ד</span>
<TF>וַתַּשְׁלִיכֵ֤נִי מְצוּלָה֙ בִּלְבַ֣ב יַמִּ֔ים וְנָהָ֖ר יְסֹבְבֵ֑נִי כָּל-מִשְׁבָּרֶ֥יךָ וְגַלֶּ֖יךָ עָלַ֥י עָבָֽרוּ:</TF><p dir="rtl">
<span dir="rtl" class="inlineHeader" id="a19__Jonah, פרק ב, ה">ה</span>
<TF>וַאֲנִ֣י אָמַ֔רְתִּי נִגְרַ֖שְׁתִּי מִנֶּ֣גֶד עֵינֶ֑יךָ אַ֚ךְ אוֹסִ֣יף לְהַבִּ֔יט אֶל-הֵיכַ֖ל קָדְשֶֽׁךָ:</TF><p dir="rtl">
<span dir="rtl" class="inlineHeader" id="a19__Jonah, פרק ב, ו">ו</span>
<TF>אֲפָפ֤וּנִי מַ֙יִם֙ עַד-נֶ֔פֶשׁ תְּה֖וֹם יְסֹבְבֵ֑נִי ס֖וּף חָב֥וּשׁ לְרֹאשִֽׁי:</TF><p dir="rtl">
<span dir="rtl" class="inlineHeader" id="a19__Jonah, פרק ב, ז">ז</span>
<TF>לְקִצְבֵ֤י הָרִים֙ יָרַ֔דְתִּי הָאָ֛רֶץ בְּרִחֶ֥יהָ בַעֲדִ֖י לְעוֹלָ֑ם וַתַּ֧עַל מִשַּׁ֛חַת חַיַּ֖י יְהוָ֥ה אֱלֹהָֽי:</TF><p dir="rtl">
<span dir="rtl" class="inlineHeader" id="a19__Jonah, פרק ב, ח">ח</span>
<TF>בְּהִתְעַטֵּ֤ף עָלַי֙ נַפְשִׁ֔י אֶת-יְהוָ֖ה זָכָ֑רְתִּי וַתָּב֤וֹא אֵלֶ֙יךָ֙ תְּפִלָּתִ֔י אֶל-הֵיכַ֖ל קָדְשֶֽׁךָ:</TF><p dir="rtl">
<span dir="rtl" class="inlineHeader" id="a19__Jonah, פרק ב, ט">ט</span>
<TF>מְשַׁמְּרִ֖ים הַבְלֵי-שָׁ֑וְא חַסְדָּ֖ם יַעֲזֹֽבוּ:</TF><p dir="rtl">
<span dir="rtl" class="inlineHeader" id="a19__Jonah, פרק ב, י">י</span>
<TF>וַאֲנִ֗י בְּק֤וֹל תּוֹדָה֙ אֶזְבְּחָה-לָּ֔ךְ אֲשֶׁ֥ר נָדַ֖רְתִּי אֲשַׁלֵּ֑מָה יְשׁוּעָ֖תָה לַיהוָֽה:</TF> <B>(ס)</B><p dir="rtl">
<span dir="rtl" class="inlineHeader" id="a19__Jonah, פרק ב, יא">יא</span>
<TF>וַיֹּ֥אמֶר יְהוָ֖ה לַדָּ֑ג וַיָּקֵ֥א אֶת-יוֹנָ֖ה אֶל-הַיַּבָּשָֽׁה:</TF> <B>(פ)</B><p dir="rtl">
<h3 dir="rtl" id="a19__Jonah, פרק ג">פרק-ג</h3><p dir="rtl">
<span dir="rtl" class="inlineHeader" id="a19__Jonah, פרק ג, א">א</span>
<TF>וַיְהִ֧י דְבַר-יְהוָ֛ה אֶל-יוֹנָ֖ה שֵׁנִ֥ית לֵאמֹֽר:</TF><p dir="rtl">
<span dir="rtl" class="inlineHeader" id="a19__Jonah, פרק ג, ב">ב</span>
<TF>ק֛וּם לֵ֥ךְ אֶל-נִֽינְוֵ֖ה הָעִ֣יר הַגְּדוֹלָ֑ה וִּקְרָ֤א אֵלֶ֙יהָ֙ אֶת-הַקְּרִיאָ֔ה אֲשֶׁ֥ר אָנֹכִ֖י דֹּבֵ֥ר אֵלֶֽיךָ:</TF><p dir="rtl">
<span dir="rtl" class="inlineHeader" id="a19__Jonah, פרק ג, ג">ג</span>
<TF>וַיָּ֣קָם יוֹנָ֗ה וַיֵּ֛לֶךְ אֶל-נִֽינְוֶ֖ה כִּדְבַ֣ר יְהוָ֑ה וְנִֽינְוֵ֗ה הָיְתָ֤ה עִיר-גְּדוֹלָה֙ לֵֽאלֹהִ֔ים מַהֲלַ֖ךְ שְׁלֹ֥שֶׁת יָמִֽים:</TF><p dir="rtl">
<span dir="rtl" class="inlineHeader" id="a19__Jonah, פרק ג, ד">ד</span>
<TF>וַיָּ֤חֶל יוֹנָה֙ לָב֣וֹא בָעִ֔יר מַהֲלַ֖ךְ י֣וֹם אֶחָ֑ד וַיִּקְרָא֙ וַיֹּאמַ֔ר ע֚וֹד אַרְבָּעִ֣ים י֔וֹם וְנִֽינְוֵ֖ה נֶהְפָּֽכֶת:</TF><p dir="rtl">
<span dir="rtl" class="inlineHeader" id="a19__Jonah, פרק ג, ה">ה</span>
<TF>וַֽיַּאֲמִ֛ינוּ אַנְשֵׁ֥י נִֽינְוֵ֖ה בֵּֽאלֹהִ֑ים וַיִּקְרְאוּ-צוֹם֙ וַיִּלְבְּשׁ֣וּ שַׂקִּ֔ים מִגְּדוֹלָ֖ם וְעַד-קְטַנָּֽם:</TF><p dir="rtl">
<span dir="rtl" class="inlineHeader" id="a19__Jonah, פרק ג, ו">ו</span>
<TF>וַיִּגַּ֤ע הַדָּבָר֙ אֶל-מֶ֣לֶך נִֽינְוֵ֔ה וַיָּ֙קָם֙ מִכִּסְא֔וֹ וַיַּעֲבֵ֥ר אַדַּרְתּ֖וֹ מֵֽעָלָ֑יו וַיְכַ֣ס שַׂ֔ק וַיֵּ֖שֶׁב עַל-הָאֵֽפֶר:</TF><p dir="rtl">
<span dir="rtl" class="inlineHeader" id="a19__Jonah, פרק ג, ז">ז</span>
<TF>וַיַּזְעֵ֗ק וַיֹּ֙אמֶר֙ בְּנִֽינְוֵ֔ה מִטַּ֧עַם הַמֶּ֛לֶךְ וּגְדֹלָ֖יו לֵאמֹ֑ר הָאָדָ֙ם וְהַבְּהֵמָ֜ה הַבָּקָ֣ר וְהַצֹּ֗אן אַֽל-יִטְעֲמוּ֙ מְא֔וּמָה אַ֙ל-יִרְע֔וּ וּמַ֖יִם אַל-יִשְׁתּֽוּ:</TF><p dir="rtl">
<span dir="rtl" class="inlineHeader" id="a19__Jonah, פרק ג, ח">ח</span>
<TF>וְיִתְכַּסּ֣וּ שַׂקִּ֗ים הָֽאָדָם֙ וְהַבְּהֵמָ֔ה וְיִקְרְא֥וּ אֶל-אֱלֹהִ֖ים בְּחָזְקָ֑ה וְיָשֻׁ֗בוּ אִ֚ישׁ מִדַּרְכּ֣וֹ הָֽרָעָ֔ה וּמִן-הֶחָמָ֖ס אֲשֶׁ֥ר בְּכַפֵּיהֶֽם:</TF><p dir="rtl">
<span dir="rtl" class="inlineHeader" id="a19__Jonah, פרק ג, ט">ט</span>
<TF>מִֽי-יוֹדֵ֣עַ יָשׁ֔וּב וְנִחַ֖ם הָאֱלֹהִ֑ים וְשָׁ֛ב מֵחֲר֥וֹן אַפּ֖וֹ וְלֹ֥א נֹאבֵֽד:</TF><p dir="rtl">
<span dir="rtl" class="inlineHeader" id="a19__Jonah, פרק ג, י">י</span>
<TF>וַיַּ֤רְא הָֽאֱלֹהִים֙ אֶֽת-מַ֣עֲשֵׂיהֶ֔ם כִּי-שָׁ֖בוּ מִדַּרְכָּ֣ם הָרָעָ֑ה וַיִּנָּ֣חֶם הָאֱלֹהִ֗ים עַל-הָרָעָ֛ה אֲשֶׁר-דִּבֶּ֥ר לַעֲשׂוֹת-לָהֶ֖ם וְלֹ֥א עָשָֽׂה:</TF><p dir="rtl">
<h3 dir="rtl" id="a19__Jonah, פרק ד">פרק-ד</h3><p dir="rtl">
<span dir="rtl" class="inlineHeader" id="a19__Jonah, פרק ד, א">א</span>
<TF>וַיֵּ֥רַע אֶל-יוֹנָ֖ה רָעָ֣ה גְדוֹלָ֑ה וַיִּ֖חַר לֽוֹ:</TF><p dir="rtl">
<span dir="rtl" class="inlineHeader" id="a19__Jonah, פרק ד, ב">ב</span>
<TF>וַיִּתְפַּלֵּ֙ל אֶל-יְהוָ֜ה וַיֹּאמַ֗ר אָנָּ֤ה יְהוָה֙ הֲלוֹא-זֶ֣ה דְבָרִ֗י עַד-הֱיוֹתִי֙ עַל-אַדְמָתִ֔י עַל-כֵּ֥ן קִדַּ֖מְתִּי לִבְרֹ֣חַ תַּרְשִׁ֑ישָׁה כִּ֣י יָדַ֗עְתִּי כִּ֤י אַתָּה֙ אֵֽל-חַנּ֣וּן וְרַח֔וּם אֶ֤רֶךְ אַפַּ֙יִם֙ וְרַב-חֶ֔סֶד וְנִחָ֖ם עַל-הָרָעָֽה:</TF><p dir="rtl">
<span dir="rtl" class="inlineHeader" id="a19__Jonah, פרק ד, ג">ג</span>
<TF>וְעַתָּ֣ה יְהוָ֔ה קַח-נָ֥א אֶת-נַפְשִׁ֖י מִמֶּ֑נִּי כִּ֛י ט֥וֹב מוֹתִ֖י מֵחַיָּֽי:</TF> <B>(ס)</B><p dir="rtl">
<span dir="rtl" class="inlineHeader" id="a19__Jonah, פרק ד, ד">ד</span>
<TF>וַיֹּ֣אמֶר יְהוָ֔ה הַהֵיטֵ֖ב חָ֥רָה לָֽךְ:</TF><p dir="rtl">
<span dir="rtl" class="inlineHeader" id="a19__Jonah, פרק ד, ה">ה</span>
<TF>וַיֵּצֵ֤א יוֹנָה֙ מִן-הָעִ֔יר וַיֵּ֖שֶׁב מִקֶּ֣דֶם לָעִ֑יר וַיַּעַשׂ֩ ל֙וֹ שָׁ֜ם סֻכָּ֗ה וַיֵּ֤שֶׁב תַּחְתֶּ֙יהָ֙ בַּצֵּ֔ל עַ֚ד אֲשֶׁ֣ר יִרְאֶ֔ה מַה-יִּהְיֶ֖ה בָּעִֽיר:</TF><p dir="rtl">
<span dir="rtl" class="inlineHeader" id="a19__Jonah, פרק ד, ו">ו</span>
<TF>וַיְמַ֣ן יְהוָֽה-אֱ֠לֹהִים קִיקָי֞וֹן וַיַּ֣עַל | מֵעַ֣ל לְיוֹנָ֗ה לִֽהְי֥וֹת צֵל֙ עַל-רֹאשׁ֔וֹ לְהַצִּ֥יל ל֖וֹ מֵרָֽעָת֑וֹ וַיִּשְׂמַ֥ח יוֹנָ֛ה עַל-הַקִּֽיקָי֖וֹן שִׂמְחָ֥ה גְדוֹלָֽה:</TF><p dir="rtl">
<span dir="rtl" class="inlineHeader" id="a19__Jonah, פרק ד, ז">ז</span>
<TF>וַיְמַ֤ן הָֽאֱלֹהִים֙ תּוֹלַ֔עַת בַּעֲל֥וֹת הַשַּׁ֖חַר לַֽמָּחֳרָ֑ת וַתַּ֥ךְ אֶת-הַקִּֽיקָי֖וֹן וַיִּיבָֽשׁ:</TF><p dir="rtl">
<span dir="rtl" class="inlineHeader" id="a19__Jonah, פרק ד, ח">ח</span>
<TF>וַיְהִ֣י | כִּזְרֹ֣חַ הַשֶּׁ֗מֶשׁ וַיְמַ֙ן אֱלֹהִ֜ים ר֤וּחַ קָדִים֙ חֲרִישִׁ֔ית וַתַּ֥ךְ הַשֶּׁ֛מֶשׁ עַל-רֹ֥אשׁ יוֹנָ֖ה וַיִּתְעַלָּ֑ף וַיִּשְׁאַ֤ל אֶת-נַפְשׁוֹ֙ לָמ֔וּת וַיֹּ֕אמֶר ט֥וֹב מוֹתִ֖י מֵחַיָּֽי:</TF><p dir="rtl">
<span dir="rtl" class="inlineHeader" id="a19__Jonah, פרק ד, ט">ט</span>
<TF>וַיֹּ֤אמֶר אֱלֹהִים֙ אֶל-יוֹנָ֔ה הַהֵיטֵ֥ב חָרָֽה-לְךָ֖ עַל-הַקִּֽיקָי֑וֹן וַיֹּ֕אמֶר הֵיטֵ֥ב חָֽרָה-לִ֖י עַד-מָֽוֶת:</TF><p dir="rtl">
<span dir="rtl" class="inlineHeader" id="a19__Jonah, פרק ד, י">י</span>
<TF>וַיֹּ֣אמֶר יְהוָ֔ה אַתָּ֥ה חַ֙סְתָּ֙ עַל-הַקִּ֣יקָי֔וֹן אֲשֶׁ֛ר לֹא-עָמַ֥לְתָּ בּ֖וֹ וְלֹ֣א גִדַּלְתּ֑וֹ שֶׁבִּן-לַ֥יְלָה הָיָ֖ה וּבִן-לַ֥יְלָה אָבָֽד:</TF><p dir="rtl">
<span dir="rtl" class="inlineHeader" id="a19__Jonah, פרק ד, יא">יא</span>
<TF>וַֽאֲנִי֙ לֹ֣א אָח֔וּס עַל-נִינְוֵ֖ה הָעִ֣יר הַגְּדוֹלָ֑ה אֲשֶׁ֣ר יֶשׁ-בָּ֡הּ הַרְבֵּה֩ מִֽשְׁתֵּים-עֶשְׂרֵ֙ה רִבּ֜וֹ אָדָ֗ם אֲשֶׁ֤ר לֹֽא-יָדַע֙ בֵּין-יְמִינ֣וֹ לִשְׂמֹאל֔וֹ וּבְהֵמָ֖ה רַבָּֽה:</TF> <B>(פפפ)</B><p dir="rtl">
