
<h3 dir="rtl" id="b20_Micah, פרק א">פרק-א</h3><p dir="rtl">
<span dir="rtl" class="inlineHeader" id="b20_Micah, פרק א, א">א</span>
דבר יהוה אשר היה אל מיכה המרשתי בימי יותם אחז יחזקיה מלכי יהודה אשר חזה על שמרון וירושלם:<p dir="rtl">
<span dir="rtl" class="inlineHeader" id="b20_Micah, פרק א, ב">ב</span>
שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו:<p dir="rtl">
<span dir="rtl" class="inlineHeader" id="b20_Micah, פרק א, ג">ג</span>
כי הנה יהוה יצא ממקומו וירד ודרך על במותי ארץ:<p dir="rtl">
<span dir="rtl" class="inlineHeader" id="b20_Micah, פרק א, ד">ד</span>
ונמסו ההרים תחתיו והעמקים יתבקעו כדונג מפני האש כמים מגרים במורד:<p dir="rtl">
<span dir="rtl" class="inlineHeader" id="b20_Micah, פרק א, ה">ה</span>
בפשע יעקב כל זאת ובחטאות בית ישראל מי פשע יעקב הלוא שמרון ומי במות יהודה הלוא ירושלם:<p dir="rtl">
<span dir="rtl" class="inlineHeader" id="b20_Micah, פרק א, ו">ו</span>
ושמתי שמרון לעי השדה למטעי כרם והגרתי לגי אבניה ויסדיה אגלה:<p dir="rtl">
<span dir="rtl" class="inlineHeader" id="b20_Micah, פרק א, ז">ז</span>
וכל פסיליה יכתו וכל אתנניה ישרפו באש וכל עצביה אשים שממה כי מאתנן זונה קבצה ועד אתנן זונה ישובו:<p dir="rtl">
<span dir="rtl" class="inlineHeader" id="b20_Micah, פרק א, ח">ח</span>
על זאת אספדה ואילילה אילכה שילל וערום אעשה מספד כתנים ואבל כבנות יענה:<p dir="rtl">
<span dir="rtl" class="inlineHeader" id="b20_Micah, פרק א, ט">ט</span>
כי אנושה מכותיה כי באה עד יהודה נגע עד שער עמי עד ירושלם:<p dir="rtl">
<span dir="rtl" class="inlineHeader" id="b20_Micah, פרק א, י">י</span>
בגת אל תגידו בכו אל תבכו בבית לעפרה עפר התפלשתי<p dir="rtl">
<span dir="rtl" class="inlineHeader" id="b20_Micah, פרק א, יא">יא</span>
עברי לכם יושבת שפיר עריה בשת לא יצאה יושבת צאנן מספד בית האצל יקח מכם עמדתו:<p dir="rtl">
<span dir="rtl" class="inlineHeader" id="b20_Micah, פרק א, יב">יב</span>
כי חלה לטוב יושבת מרות כי ירד רע מאת יהוה לשער ירושלם:<p dir="rtl">
<span dir="rtl" class="inlineHeader" id="b20_Micah, פרק א, יג">יג</span>
רתם המרכבה לרכש יושבת לכיש ראשית חטאת היא לבת ציון כי בך נמצאו פשעי ישראל:<p dir="rtl">
<span dir="rtl" class="inlineHeader" id="b20_Micah, פרק א, יד">יד</span>
לכן תתני שלוחים על מורשת גת בתי אכזיב לאכזב למלכי ישראל:<p dir="rtl">
<span dir="rtl" class="inlineHeader" id="b20_Micah, פרק א, טו">טו</span>
עד הירש אבי לך יושבת מרשה עד עדלם יבוא כבוד ישראל:<p dir="rtl">
<span dir="rtl" class="inlineHeader" id="b20_Micah, פרק א, טז">טז</span>
קרחי וגזי על בני תענוגיך הרחבי קרחתך כנשר כי גלו ממך: <B>(ס)</B><p dir="rtl">
<h3 dir="rtl" id="b20_Micah, פרק ב">פרק-ב</h3><p dir="rtl">
<span dir="rtl" class="inlineHeader" id="b20_Micah, פרק ב, א">א</span>
הוי חשבי און ופעלי רע על משכבותם באור הבקר יעשוה כי יש לאל ידם:<p dir="rtl">
<span dir="rtl" class="inlineHeader" id="b20_Micah, פרק ב, ב">ב</span>
וחמדו שדות וגזלו ובתים ונשאו ועשקו גבר וביתו ואיש ונחלתו: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ב, ג">ג</span>
לכן כה אמר יהוה הנני חשב על המשפחה הזאת רעה אשר לא תמישו משם צוארתיכם ולא תלכו רומה כי עת רעה היא:<p dir="rtl">
<span dir="rtl" class="inlineHeader" id="b20_Micah, פרק ב, ד">ד</span>
ביום ההוא ישא עליכם משל ונהה נהי נהיה אמר שדוד נשדנו חלק עמי ימיר איך ימיש לי לשובב שדינו יחלק:<p dir="rtl">
<span dir="rtl" class="inlineHeader" id="b20_Micah, פרק ב, ה">ה</span>
לכן לא יהיה לך משליך חבל בגורל בקהל יהוה:<p dir="rtl">
<span dir="rtl" class="inlineHeader" id="b20_Micah, פרק ב, ו">ו</span>
אל תטפו יטיפון לא יטפו לאלה לא יסג כלמות:<p dir="rtl">
<span dir="rtl" class="inlineHeader" id="b20_Micah, פרק ב, ז">ז</span>
האמור בית יעקב הקצר רוח יהוה אם אלה מעלליו הלוא דברי ייטיבו עם הישר הולך:<p dir="rtl">
<span dir="rtl" class="inlineHeader" id="b20_Micah, פרק ב, ח">ח</span>
ואתמול עמי לאויב יקומם ממול שלמה אדר תפשטון מעברים בטח שובי מלחמה:<p dir="rtl">
<span dir="rtl" class="inlineHeader" id="b20_Micah, פרק ב, ט">ט</span>
נשי עמי תגרשון מבית תענגיה מעל עלליה תקחו הדרי לעולם:<p dir="rtl">
<span dir="rtl" class="inlineHeader" id="b20_Micah, פרק ב, י">י</span>
קומו ולכו כי לא זאת המנוחה בעבור טמאה תחבל וחבל נמרץ:<p dir="rtl">
<span dir="rtl" class="inlineHeader" id="b20_Micah, פרק ב, יא">יא</span>
לו איש הלך רוח ושקר כזב אטף לך ליין ולשכר והיה מטיף העם הזה:<p dir="rtl">
<span dir="rtl" class="inlineHeader" id="b20_Micah, פרק ב, יב">יב</span>
אסף אאסף יעקב כלך קבץ אקבץ שארית ישראל יחד אשימנו כצאן בצרה כעדר בתוך הדברו תהימנה מאדם:<p dir="rtl">
<span dir="rtl" class="inlineHeader" id="b20_Micah, פרק ב, יג">יג</span>
עלה הפרץ לפניהם פרצו ויעברו שער ויצאו בו ויעבר מלכם לפניהם ויהוה בראשם: <B>(פ)</B><p dir="rtl">
<h3 dir="rtl" id="b20_Micah, פרק ג">פרק-ג</h3><p dir="rtl">
<span dir="rtl" class="inlineHeader" id="b20_Micah, פרק ג, א">א</span>
ואמר שמעו נא ראשי יעקב וקציני בית ישראל הלוא לכם לדעת את המשפט:<p dir="rtl">
<span dir="rtl" class="inlineHeader" id="b20_Micah, פרק ג, ב">ב</span>
שנאי טוב ואהבי רעה גזלי עורם מעליהם ושארם מעל עצמותם:<p dir="rtl">
<span dir="rtl" class="inlineHeader" id="b20_Micah, פרק ג, ג">ג</span>
ואשר אכלו שאר עמי ועורם מעליהם הפשיטו ואת עצמתיהם פצחו ופרשו כאשר בסיר וכבשר בתוך קלחת:<p dir="rtl">
<span dir="rtl" class="inlineHeader" id="b20_Micah, פרק ג, ד">ד</span>
אז יזעקו אל יהוה ולא יענה אותם ויסתר פניו מהם בעת ההיא כאשר הרעו מעלליהם: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ג, ה">ה</span>
כה אמר יהוה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה:<p dir="rtl">
<span dir="rtl" class="inlineHeader" id="b20_Micah, פרק ג, ו">ו</span>
לכן לילה לכם מחזון וחשכה לכם מקסם ובאה השמש על הנביאים וקדר עליהם היום:<p dir="rtl">
<span dir="rtl" class="inlineHeader" id="b20_Micah, פרק ג, ז">ז</span>
ובשו החזים וחפרו הקסמים ועטו על שפם כלם כי אין מענה אלהים:<p dir="rtl">
<span dir="rtl" class="inlineHeader" id="b20_Micah, פרק ג, ח">ח</span>
ואולם אנכי מלאתי כח את רוח יהוה ומשפט וגבורה להגיד ליעקב פשעו ולישראל חטאתו: <B>(ס)</B><p dir="rtl">
<span dir="rtl" class="inlineHeader" id="b20_Micah, פרק ג, ט">ט</span>
שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו:<p dir="rtl">
<span dir="rtl" class="inlineHeader" id="b20_Micah, פרק ג, י">י</span>
בנה ציון בדמים וירושלם בעולה:<p dir="rtl">
<span dir="rtl" class="inlineHeader" id="b20_Micah, פרק ג, יא">יא</span>
ראשיה בשחד ישפטו וכהניה במחיר יורו ונביאיה בכסף יקסמו ועל יהוה ישענו לאמר הלוא יהוה בקרבנו לא תבוא עלינו רעה:<p dir="rtl">
<span dir="rtl" class="inlineHeader" id="b20_Micah, פרק ג, יב">יב</span>
לכן בגללכם ציון שדה תחרש וירושלם עיין תהיה והר הבית לבמות יער: <B>(פ)</B><p dir="rtl">
<h3 dir="rtl" id="b20_Micah, פרק ד">פרק-ד</h3><p dir="rtl">
<span dir="rtl" class="inlineHeader" id="b20_Micah, פרק ד, א">א</span>
והיה באחרית הימים יהיה הר בית יהוה נכון בראש ההרים ונשא הוא מגבעות ונהרו עליו עמים:<p dir="rtl">
<span dir="rtl" class="inlineHeader" id="b20_Micah, פרק ד, ב">ב</span>
והלכו גוים רבים ואמרו לכו ונעלה אל הר יהוה ואל בית אלהי יעקב ויורנו מדרכיו ונלכה בארחתיו כי מציון תצא תורה ודבר יהוה מירושלם:<p dir="rtl">
<span dir="rtl" class="inlineHeader" id="b20_Micah, פרק ד, ג">ג</span>
ושפט בין עמים רבים והוכיח לגוים עצמים עד רחוק וכתתו חרבתיהם לאתים וחניתתיהם למזמרות לא ישאו גוי אל גוי חרב ולא ילמדון עוד מלחמה:<p dir="rtl">
<span dir="rtl" class="inlineHeader" id="b20_Micah, פרק ד, ד">ד</span>
וישבו איש תחת גפנו ותחת תאנתו ואין מחריד כי פי יהוה צבאות דבר:<p dir="rtl">
<span dir="rtl" class="inlineHeader" id="b20_Micah, פרק ד, ה">ה</span>
כי כל העמים ילכו איש בשם אלהיו ואנחנו נלך בשם יהוה אלהינו לעולם ועד: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ד, ו">ו</span>
ביום ההוא נאם יהוה אספה הצלעה והנדחה אקבצה ואשר הרעתי:<p dir="rtl">
<span dir="rtl" class="inlineHeader" id="b20_Micah, פרק ד, ז">ז</span>
ושמתי את הצלעה לשארית והנהלאה לגוי עצום ומלך יהוה עליהם בהר ציון מעתה ועד עולם: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ד, ח">ח</span>
ואתה מגדל עדר עפל בת ציון עדיך תאתה ובאה הממשלה הראשנה ממלכת לבת ירושלם:<p dir="rtl">
<span dir="rtl" class="inlineHeader" id="b20_Micah, פרק ד, ט">ט</span>
עתה למה תריעי רע המלך אין בך אם יועצך אבד כי החזיקך חיל כיולדה:<p dir="rtl">
<span dir="rtl" class="inlineHeader" id="b20_Micah, פרק ד, י">י</span>
חולי וגחי בת ציון כיולדה כי עתה תצאי מקריה ושכנת בשדה ובאת עד בבל שם תנצלי שם יגאלך יהוה מכף איביך:<p dir="rtl">
<span dir="rtl" class="inlineHeader" id="b20_Micah, פרק ד, יא">יא</span>
ועתה נאספו עליך גוים רבים האמרים תחנף ותחז בציון עינינו:<p dir="rtl">
<span dir="rtl" class="inlineHeader" id="b20_Micah, פרק ד, יב">יב</span>
והמה לא ידעו מחשבות יהוה ולא הבינו עצתו כי קבצם כעמיר גרנה:<p dir="rtl">
<span dir="rtl" class="inlineHeader" id="b20_Micah, פרק ד, יג">יג</span>
קומי ודושי בת ציון כי קרנך אשים ברזל ופרסתיך אשים נחושה והדקות עמים רבים והחרמתי ליהוה בצעם וחילם לאדון כל הארץ:<p dir="rtl">
<span dir="rtl" class="inlineHeader" id="b20_Micah, פרק ד, יד">יד</span>
עתה תתגדדי בת גדוד מצור שם עלינו בשבט יכו על הלחי את שפט ישראל: <B>(ס)</B><p dir="rtl">
<h3 dir="rtl" id="b20_Micah, פרק ה">פרק-ה</h3><p dir="rtl">
<span dir="rtl" class="inlineHeader" id="b20_Micah, פרק ה, א">א</span>
ואתה בית לחם אפרתה צעיר להיות באלפי יהודה ממך לי יצא להיות מושל בישראל ומוצאתיו מקדם מימי עולם:<p dir="rtl">
<span dir="rtl" class="inlineHeader" id="b20_Micah, פרק ה, ב">ב</span>
לכן יתנם עד עת יולדה ילדה ויתר אחיו ישובון על בני ישראל:<p dir="rtl">
<span dir="rtl" class="inlineHeader" id="b20_Micah, פרק ה, ג">ג</span>
ועמד ורעה בעז יהוה בגאון שם יהוה אלהיו וישבו כי עתה יגדל עד אפסי ארץ:<p dir="rtl">
<span dir="rtl" class="inlineHeader" id="b20_Micah, פרק ה, ד">ד</span>
והיה זה שלום אשור כי יבוא בארצנו וכי ידרך בארמנתינו והקמנו עליו שבעה רעים ושמנה נסיכי אדם:<p dir="rtl">
<span dir="rtl" class="inlineHeader" id="b20_Micah, פרק ה, ה">ה</span>
ורעו את ארץ אשור בחרב ואת ארץ נמרד בפתחיה והציל מאשור כי יבוא בארצנו וכי ידרך בגבולנו: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ה, ו">ו</span>
והיה שארית יעקב בקרב עמים רבים כטל מאת יהוה כרביבים עלי עשב אשר לא יקוה לאיש ולא ייחל לבני אדם: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ה, ז">ז</span>
והיה שארית יעקב בגוים בקרב עמים רבים כאריה בבהמות יער ככפיר בעדרי צאן אשר אם עבר ורמס וטרף ואין מציל:<p dir="rtl">
<span dir="rtl" class="inlineHeader" id="b20_Micah, פרק ה, ח">ח</span>
תרם ידך על צריך וכל איביך יכרתו:<p dir="rtl">
<span dir="rtl" class="inlineHeader" id="b20_Micah, פרק ה, ט">ט</span>
והיה ביום ההוא נאם יהוה והכרתי סוסיך מקרבך והאבדתי מרכבתיך:<p dir="rtl">
<span dir="rtl" class="inlineHeader" id="b20_Micah, פרק ה, י">י</span>
והכרתי ערי ארצך והרסתי כל מבצריך:<p dir="rtl">
<span dir="rtl" class="inlineHeader" id="b20_Micah, פרק ה, יא">יא</span>
והכרתי כשפים מידך ומעוננים לא יהיו לך:<p dir="rtl">
<span dir="rtl" class="inlineHeader" id="b20_Micah, פרק ה, יב">יב</span>
והכרתי פסיליך ומצבותיך מקרבך ולא תשתחוה עוד למעשה ידיך:<p dir="rtl">
<span dir="rtl" class="inlineHeader" id="b20_Micah, פרק ה, יג">יג</span>
ונתשתי אשיריך מקרבך והשמדתי עריך:<p dir="rtl">
<span dir="rtl" class="inlineHeader" id="b20_Micah, פרק ה, יד">יד</span>
ועשיתי באף ובחמה נקם את הגוים אשר לא שמעו: <B>(פ)</B><p dir="rtl">
<h3 dir="rtl" id="b20_Micah, פרק ו">פרק-ו</h3><p dir="rtl">
<span dir="rtl" class="inlineHeader" id="b20_Micah, פרק ו, א">א</span>
שמעו נא את אשר יהוה אמר קום ריב את ההרים ותשמענה הגבעות קולך:<p dir="rtl">
<span dir="rtl" class="inlineHeader" id="b20_Micah, פרק ו, ב">ב</span>
שמעו הרים את ריב יהוה והאתנים מסדי ארץ כי ריב ליהוה עם עמו ועם ישראל יתוכח:<p dir="rtl">
<span dir="rtl" class="inlineHeader" id="b20_Micah, פרק ו, ג">ג</span>
עמי מה עשיתי לך ומה הלאתיך ענה בי:<p dir="rtl">
<span dir="rtl" class="inlineHeader" id="b20_Micah, פרק ו, ד">ד</span>
כי העלתיך מארץ מצרים ומבית עבדים פדיתיך ואשלח לפניך את משה אהרן ומרים:<p dir="rtl">
<span dir="rtl" class="inlineHeader" id="b20_Micah, פרק ו, ה">ה</span>
עמי זכר נא מה יעץ בלק מלך מואב ומה ענה אתו בלעם בן בעור מן השטים עד הגלגל למען דעת צדקות יהוה:<p dir="rtl">
<span dir="rtl" class="inlineHeader" id="b20_Micah, פרק ו, ו">ו</span>
במה אקדם יהוה אכף לאלהי מרום האקדמנו בעולות בעגלים בני שנה:<p dir="rtl">
<span dir="rtl" class="inlineHeader" id="b20_Micah, פרק ו, ז">ז</span>
הירצה יהוה באלפי אילים ברבבות נחלי שמן האתן בכורי פשעי פרי בטני חטאת נפשי:<p dir="rtl">
<span dir="rtl" class="inlineHeader" id="b20_Micah, פרק ו, ח">ח</span>
הגיד לך אדם מה טוב ומה יהוה דורש ממך כי אם עשות משפט ואהבת חסד והצנע לכת עם אלהיך: <B>(ס)</B><p dir="rtl">
<span dir="rtl" class="inlineHeader" id="b20_Micah, פרק ו, ט">ט</span>
קול יהוה לעיר יקרא ותושיה יראה שמך שמעו מטה ומי יעדה:<p dir="rtl">
<span dir="rtl" class="inlineHeader" id="b20_Micah, פרק ו, י">י</span>
עוד האש בית רשע אצרות רשע ואיפת רזון זעומה:<p dir="rtl">
<span dir="rtl" class="inlineHeader" id="b20_Micah, פרק ו, יא">יא</span>
האזכה במאזני רשע ובכיס אבני מרמה:<p dir="rtl">
<span dir="rtl" class="inlineHeader" id="b20_Micah, פרק ו, יב">יב</span>
אשר עשיריה מלאו חמס וישביה דברו שקר ולשונם רמיה בפיהם:<p dir="rtl">
<span dir="rtl" class="inlineHeader" id="b20_Micah, פרק ו, יג">יג</span>
וגם אני החליתי הכותך השמם על חטאתך:<p dir="rtl">
<span dir="rtl" class="inlineHeader" id="b20_Micah, פרק ו, יד">יד</span>
אתה תאכל ולא תשבע וישחך בקרבך ותסג ולא תפליט ואשר תפלט לחרב אתן:<p dir="rtl">
<span dir="rtl" class="inlineHeader" id="b20_Micah, פרק ו, טו">טו</span>
אתה תזרע ולא תקצור אתה תדרך זית ולא תסוך שמן ותירוש ולא תשתה יין:<p dir="rtl">
<span dir="rtl" class="inlineHeader" id="b20_Micah, פרק ו, טז">טז</span>
וישתמר חקות עמרי וכל מעשה בית אחאב ותלכו במעצותם למען תתי אתך לשמה וישביה לשרקה וחרפת עמי תשאו: <B>(פ)</B><p dir="rtl">
<h3 dir="rtl" id="b20_Micah, פרק ז">פרק-ז</h3><p dir="rtl">
<span dir="rtl" class="inlineHeader" id="b20_Micah, פרק ז, א">א</span>
אללי לי כי הייתי כאספי קיץ כעללת בציר אין אשכול לאכול בכורה אותה נפשי:<p dir="rtl">
<span dir="rtl" class="inlineHeader" id="b20_Micah, פרק ז, ב">ב</span>
אבד חסיד מן הארץ וישר באדם אין כלם לדמים יארבו איש את אחיהו יצודו חרם:<p dir="rtl">
<span dir="rtl" class="inlineHeader" id="b20_Micah, פרק ז, ג">ג</span>
על הרע כפים להיטיב השר שאל והשפט בשלום והגדול דבר הות נפשו הוא ויעבתוה:<p dir="rtl">
<span dir="rtl" class="inlineHeader" id="b20_Micah, פרק ז, ד">ד</span>
טובם כחדק ישר ממסוכה יום מצפיך פקדתך באה עתה תהיה מבוכתם:<p dir="rtl">
<span dir="rtl" class="inlineHeader" id="b20_Micah, פרק ז, ה">ה</span>
אל תאמינו ברע אל תבטחו באלוף משכבת חיקך שמר פתחי פיך:<p dir="rtl">
<span dir="rtl" class="inlineHeader" id="b20_Micah, פרק ז, ו">ו</span>
כי בן מנבל אב בת קמה באמה כלה בחמתה איבי איש אנשי ביתו:<p dir="rtl">
<span dir="rtl" class="inlineHeader" id="b20_Micah, פרק ז, ז">ז</span>
ואני ביהוה אצפה אוחילה לאלהי ישעי ישמעני אלהי:<p dir="rtl">
<span dir="rtl" class="inlineHeader" id="b20_Micah, פרק ז, ח">ח</span>
אל תשמחי איבתי לי כי נפלתי קמתי כי אשב בחשך יהוה אור לי: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ז, ט">ט</span>
זעף יהוה אשא כי חטאתי לו עד אשר יריב ריבי ועשה משפטי יוציאני לאור אראה בצדקתו:<p dir="rtl">
<span dir="rtl" class="inlineHeader" id="b20_Micah, פרק ז, י">י</span>
ותרא איבתי ותכסה בושה האמרה אלי איו יהוה אלהיך עיני תראינה בה עתה תהיה למרמס כטיט חוצות:<p dir="rtl">
<span dir="rtl" class="inlineHeader" id="b20_Micah, פרק ז, יא">יא</span>
יום לבנות גדריך יום ההוא ירחק חק:<p dir="rtl">
<span dir="rtl" class="inlineHeader" id="b20_Micah, פרק ז, יב">יב</span>
יום הוא ועדיך יבוא למני אשור וערי מצור ולמני מצור ועד נהר וים מים והר ההר:<p dir="rtl">
<span dir="rtl" class="inlineHeader" id="b20_Micah, פרק ז, יג">יג</span>
והיתה הארץ לשממה על ישביה מפרי מעלליהם: <B>(פ)</B><p dir="rtl">
<span dir="rtl" class="inlineHeader" id="b20_Micah, פרק ז, יד">יד</span>
רעה עמך בשבטך צאן נחלתך שכני לבדד יער בתוך כרמל ירעו בשן וגלעד כימי עולם:<p dir="rtl">
<span dir="rtl" class="inlineHeader" id="b20_Micah, פרק ז, טו">טו</span>
כימי צאתך מארץ מצרים אראנו נפלאות:<p dir="rtl">
<span dir="rtl" class="inlineHeader" id="b20_Micah, פרק ז, טז">טז</span>
יראו גוים ויבשו מכל גבורתם ישימו יד על פה אזניהם תחרשנה:<p dir="rtl">
<span dir="rtl" class="inlineHeader" id="b20_Micah, פרק ז, יז">יז</span>
ילחכו עפר כנחש כזחלי ארץ ירגזו ממסגרתיהם אל יהוה אלהינו יפחדו ויראו ממך:<p dir="rtl">
<span dir="rtl" class="inlineHeader" id="b20_Micah, פרק ז, יח">יח</span>
מי אל כמוך נשא עון ועבר על פשע לשארית נחלתו לא החזיק לעד אפו כי חפץ חסד הוא:<p dir="rtl">
<span dir="rtl" class="inlineHeader" id="b20_Micah, פרק ז, יט">יט</span>
ישוב ירחמנו יכבש עונתינו ותשליך במצלות ים כל חטאותם:<p dir="rtl">
<span dir="rtl" class="inlineHeader" id="b20_Micah, פרק ז, כ">כ</span>
תתן אמת ליעקב חסד לאברהם אשר נשבעת לאבתינו מימי קדם: <B>(פפפ)</B><p dir="rtl">
