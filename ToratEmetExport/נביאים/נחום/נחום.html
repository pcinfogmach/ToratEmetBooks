
<h3 dir="rtl" id="a21__Nahum, פרק א">פרק-א</h3><p dir="rtl">
<span dir="rtl" class="inlineHeader" id="a21__Nahum, פרק א, א">א</span>
<TF>מַשָּׂ֖א נִֽינְוֵ֑ה סֵ֧פֶר חֲז֛וֹן נַח֖וּם הָאֶלְקֹשִֽׁי:</TF><p dir="rtl">
<span dir="rtl" class="inlineHeader" id="a21__Nahum, פרק א, ב">ב</span>
<TF>אֵ֣ל קַנּ֤וֹא וְנֹקֵם֙ יְהוָ֔ה נֹקֵ֥ם יְהוָ֖ה וּבַ֣עַל חֵמָ֑ה נֹקֵ֤ם יְהוָה֙ לְצָרָ֔יו וְנוֹטֵ֥ר ה֖וּא לְאֹיְבָֽיו:</TF><p dir="rtl">
<span dir="rtl" class="inlineHeader" id="a21__Nahum, פרק א, ג">ג</span>
<TF>יְהוָֹ֗ה אֶ֤רֶךְ אַפַּ֙יִם֙ (וגדול)-וּגְדָל-כֹּ֔חַ וְנַקֵּ֖ה לֹ֣א יְנַקֶּ֑ה יְהוָ֗ה בְּסוּפָ֤ה וּבִשְׂעָרָה֙ דַּרְכּ֔וֹ וְעָנָ֖ן אֲבַ֥ק רַגְלָֽיו:</TF><p dir="rtl">
<span dir="rtl" class="inlineHeader" id="a21__Nahum, פרק א, ד">ד</span>
<TF>גּוֹעֵ֤ר בַּיָּם֙ וַֽיַּבְּשֵׁ֔הוּ וְכָל-הַנְּהָר֖וֹת הֶֽחֱרִ֑יב אֻמְלַ֤ל בָּשָׁן֙ וְכַרְמֶ֔ל וּפֶ֥רַח לְבָנ֖וֹן אֻמְלָֽל:</TF><p dir="rtl">
<span dir="rtl" class="inlineHeader" id="a21__Nahum, פרק א, ה">ה</span>
<TF>הָרִים֙ רָעֲשׁ֣וּ מִמֶּ֔נּוּ וְהַגְּבָע֖וֹת הִתְמֹגָ֑גוּ וַתִּשָּׂ֤א הָאָ֙רֶץ֙ מִפָּנָ֔יו וְתֵבֵ֖ל וְכָל-יֹ֥שְׁבֵי בָֽהּ:</TF><p dir="rtl">
<span dir="rtl" class="inlineHeader" id="a21__Nahum, פרק א, ו">ו</span>
<TF>לִפְנֵ֤י זַעְמוֹ֙ מִ֣י יַֽעֲמ֔וֹד וּמִ֥י יָק֖וּם בַּחֲר֣וֹן אַפּ֑וֹ חֲמָתוֹ֙ נִתְּכָ֣ה כָאֵ֔שׁ וְהַצֻּרִ֖ים נִתְּצ֥וּ מִמֶּֽנּוּ:</TF><p dir="rtl">
<span dir="rtl" class="inlineHeader" id="a21__Nahum, פרק א, ז">ז</span>
<TF>ט֣וֹב יְהוָ֔ה לְמָע֖וֹז בְּי֣וֹם צָרָ֑ה וְיֹדֵ֖עַ חֹ֥סֵי בֽוֹ:</TF><p dir="rtl">
<span dir="rtl" class="inlineHeader" id="a21__Nahum, פרק א, ח">ח</span>
<TF>וּבְשֶׁ֣טֶף עֹבֵ֔ר כָּלָ֖ה יַעֲשֶׂ֣ה מְקוֹמָ֑הּ וְאֹיְבָ֖יו יְרַדֶּף-חֹֽשֶׁךְ:</TF><p dir="rtl">
<span dir="rtl" class="inlineHeader" id="a21__Nahum, פרק א, ט">ט</span>
<TF>מַה-תְּחַשְּׁבוּן֙ אֶל-יְהוָ֔ה כָּלָ֖ה ה֣וּא עֹשֶׂ֑ה לֹֽא-תָק֥וּם פַּעֲמַ֖יִם צָרָֽה:</TF><p dir="rtl">
<span dir="rtl" class="inlineHeader" id="a21__Nahum, פרק א, י">י</span>
<TF>כִּ֚י עַד-סִירִ֣ים סְבֻכִ֔ים וּכְסָבְאָ֖ם סְבוּאִ֑ים אֻ֙כְּל֔וּ כְּקַ֥שׁ יָבֵ֖שׁ מָלֵֽא:</TF><p dir="rtl">
<span dir="rtl" class="inlineHeader" id="a21__Nahum, פרק א, יא">יא</span>
<TF>מִמֵּ֣ךְ יָצָ֔א חֹשֵׁ֥ב עַל-יְהוָ֖ה רָעָ֑ה יֹעֵ֖ץ בְּלִיָּֽעַל:</TF> <B>(ס)</B><p dir="rtl">
<span dir="rtl" class="inlineHeader" id="a21__Nahum, פרק א, יב">יב</span>
<TF>כֹּ֣ה | אָמַ֣ר יְהוָ֗ה אִם-שְׁלֵמִים֙ וְכֵ֣ן רַבִּ֔ים וְכֵ֥ן נָגֹ֖זּוּ וְעָבָ֑ר וְעִ֙נִּתִ֔ךְ לֹ֥א אֲעַנֵּ֖ךְ עֽוֹד:</TF><p dir="rtl">
<span dir="rtl" class="inlineHeader" id="a21__Nahum, פרק א, יג">יג</span>
<TF>וְעַתָּ֕ה אֶשְׁבֹּ֥ר מֹטֵ֖הוּ מֵֽעָלָ֑יִךְ וּמוֹסְרֹתַ֖יִךְ אֲנַתֵּֽק:</TF><p dir="rtl">
<span dir="rtl" class="inlineHeader" id="a21__Nahum, פרק א, יד">יד</span>
<TF>וְצִוָּ֤ה עָלֶ֙יךָ֙ יְהוָ֔ה לֹֽא-יִזָּרַ֥ע מִשִּׁמְךָ֖ ע֑וֹד מִבֵּ֙ית אֱלֹהֶ֜יךָ אַכְרִ֙ית פֶּ֧סֶל וּמַסֵּכָ֛ה אָשִׂ֥ים קִבְרֶ֖ךָ כִּ֥י קַלּֽוֹתָ:</TF><p dir="rtl">
<h3 dir="rtl" id="a21__Nahum, פרק ב">פרק-ב</h3><p dir="rtl">
<span dir="rtl" class="inlineHeader" id="a21__Nahum, פרק ב, א">א</span>
<TF>הִנֵּ֙ה עַל-הֶהָרִ֜ים רַגְלֵ֤י מְבַשֵּׂר֙ מַשְׁמִ֣יעַ שָׁל֔וֹם חָגִּ֧י יְהוּדָ֛ה חַגַּ֖יִךְ שַׁלְּמִ֣י נְדָרָ֑יִךְ כִּי֩ לֹ֙א יוֹסִ֥יף ע֛וֹד (לעבור)-לַֽעֲבָר-בָּ֥ךְ בְּלִיַּ֖עַל כֻּלֹּ֥ה נִכְרָֽת:</TF><p dir="rtl">
<span dir="rtl" class="inlineHeader" id="a21__Nahum, פרק ב, ב">ב</span>
<TF>עָלָ֥ה מֵפִ֛יץ עַל-פָּנַ֖יִךְ נָצ֣וֹר מְצֻרָ֑ה צַפֵּה-דֶ֙רֶךְ֙ חַזֵּ֣ק מָתְנַ֔יִם אַמֵּ֥ץ כֹּ֖חַ מְאֹֽד:</TF><p dir="rtl">
<span dir="rtl" class="inlineHeader" id="a21__Nahum, פרק ב, ג">ג</span>
<TF>כִּ֣י שָׁ֤ב יְהוָה֙ אֶת-גְּא֣וֹן יַעֲקֹ֔ב כִּגְא֖וֹן יִשְׂרָאֵ֑ל כִּ֤י בְקָקוּם֙ בֹּֽקְקִ֔ים וּזְמֹרֵיהֶ֖ם שִׁחֵֽתוּ:</TF><p dir="rtl">
<span dir="rtl" class="inlineHeader" id="a21__Nahum, פרק ב, ד">ד</span>
<TF>מָגֵ֙ן גִּבֹּרֵ֜יהוּ מְאָדָּ֗ם אַנְשֵׁי-חַ֙יִל֙ מְתֻלָּעִ֔ים בְּאֵשׁ-פְּלָד֥וֹת הָרֶ֖כֶב בְּי֣וֹם הֲכִינ֑וֹ וְהַבְּרֹשִׁ֖ים הָרְעָֽלוּ:</TF><p dir="rtl">
<span dir="rtl" class="inlineHeader" id="a21__Nahum, פרק ב, ה">ה</span>
<TF>בַּֽחוּצוֹת֙ יִתְהוֹלְל֣וּ הָרֶ֔כֶב יִֽשְׁתַּקְשְׁק֖וּן בָּרְחֹב֑וֹת מַרְאֵיהֶן֙ כַּלַּפִּידִ֔ם כַּבְּרָקִ֖ים יְרוֹצֵֽצוּ:</TF><p dir="rtl">
<span dir="rtl" class="inlineHeader" id="a21__Nahum, פרק ב, ו">ו</span>
<TF>יִזְכֹּר֙ אַדִּירָ֔יו יִכָּשְׁל֖וּ (בהלכותם) בַּהֲלִֽיכָתָ֑ם יְמַֽהֲרוּ֙ חֽוֹמָתָ֔הּ וְהֻכַ֖ן הַסֹּכֵֽךְ:</TF><p dir="rtl">
<span dir="rtl" class="inlineHeader" id="a21__Nahum, פרק ב, ז">ז</span>
<TF>שַׁעֲרֵ֥י הַנְּהָר֖וֹת נִפְתָּ֑חוּ וְהַֽהֵיכָ֖ל נָמֽוֹג:</TF><p dir="rtl">
<span dir="rtl" class="inlineHeader" id="a21__Nahum, פרק ב, ח">ח</span>
<TF>וְהֻצַּ֖ב גֻּלְּתָ֣ה הֹֽעֲלָ֑תָה וְאַמְהֹתֶ֗יהָ מְנַֽהֲגוֹת֙ כְּק֣וֹל יוֹנִ֔ים מְתֹפְפֹ֖ת עַל-לִבְבֵהֶֽן:</TF><p dir="rtl">
<span dir="rtl" class="inlineHeader" id="a21__Nahum, פרק ב, ט">ט</span>
<TF>וְנִינְוֵ֥ה כִבְרֵֽכַת-מַ֖יִם מִ֣ימֵי הִ֑יא וְהֵ֣מָּה נָסִ֔ים עִמְד֥וּ עֲמֹ֖דוּ וְאֵ֥ין מַפְנֶֽה:</TF><p dir="rtl">
<span dir="rtl" class="inlineHeader" id="a21__Nahum, פרק ב, י">י</span>
<TF>בֹּ֥זּוּ כֶ֖סֶף בֹּ֣זּוּ זָהָ֑ב וְאֵ֥ין קֵ֙צֶה֙ לַתְּכוּנָ֔ה כָּבֹ֕ד מִכֹּ֖ל כְּלִ֥י חֶמְדָּֽה:</TF><p dir="rtl">
<span dir="rtl" class="inlineHeader" id="a21__Nahum, פרק ב, יא">יא</span>
<TF>בּוּקָ֥ה וּמְבוּקָ֖ה וּמְבֻלָּקָ֑ה וְלֵ֙ב נָמֵ֜ס וּפִ֣ק בִּרְכַּ֗יִם וְחַלְחָלָה֙ בְּכָל-מָתְנַ֔יִם וּפְנֵ֥י כֻלָּ֖ם קִבְּצ֥וּ פָארֽוּר:</TF><p dir="rtl">
<span dir="rtl" class="inlineHeader" id="a21__Nahum, פרק ב, יב">יב</span>
<TF>אַיֵּה֙ מְע֣וֹן אֲרָי֔וֹת וּמִרְעֶ֥ה ה֖וּא לַכְּפִרִ֑ים אֲשֶׁ֣ר הָלַךְ֩ אַרְיֵ֙ה לָבִ֥יא שָׁ֛ם גּ֥וּר אַרְיֵ֖ה וְאֵ֥ין מַחֲרִֽיד:</TF><p dir="rtl">
<span dir="rtl" class="inlineHeader" id="a21__Nahum, פרק ב, יג">יג</span>
<TF>אַרְיֵ֤ה טֹרֵף֙ בְּדֵ֣י גֹֽרוֹתָ֔יו וּמְחַנֵּ֖ק לְלִבְאֹתָ֑יו וַיְמַלֵּא-טֶ֣רֶף חֹרָ֔יו וּמְעֹֽנֹתָ֖יו טְרֵפָֽה:</TF><p dir="rtl">
<span dir="rtl" class="inlineHeader" id="a21__Nahum, פרק ב, יד">יד</span>
<TF>הִנְנִ֣י אֵלַ֗יִךְ נְאֻם֙ יְהוָ֣ה צְבָא֔וֹת וְהִבְעַרְתִּ֤י בֶֽעָשָׁן֙ רִכְבָּ֔הּ וּכְפִירַ֖יִךְ תֹּ֣אכַל חָ֑רֶב וְהִכְרַתִּ֤י מֵאֶ֙רֶץ֙ טַרְפֵּ֔ךְ וְלֹֽא-יִשָּׁמַ֥ע ע֖וֹד ק֥וֹל מַלְאָכֵֽכֵה:</TF> <B>(פ)</B><p dir="rtl">
<h3 dir="rtl" id="a21__Nahum, פרק ג">פרק-ג</h3><p dir="rtl">
<span dir="rtl" class="inlineHeader" id="a21__Nahum, פרק ג, א">א</span>
<TF>ה֖וֹי עִ֣יר דָּמִ֑ים כֻּלָּ֗הּ כַּ֤חַשׁ פֶּ֙רֶק֙ מְלֵאָ֔ה לֹ֥א יָמִ֖ישׁ טָֽרֶף:</TF><p dir="rtl">
<span dir="rtl" class="inlineHeader" id="a21__Nahum, פרק ג, ב">ב</span>
<TF>ק֣וֹל שׁ֔וֹט וְק֖וֹל רַ֣עַשׁ אוֹפָ֑ן וְס֣וּס דֹּהֵ֔ר וּמֶרְכָּבָ֖ה מְרַקֵּדָֽה:</TF><p dir="rtl">
<span dir="rtl" class="inlineHeader" id="a21__Nahum, פרק ג, ג">ג</span>
<TF>פָּרָ֣שׁ מַעֲלֶ֗ה וְלַ֤הַב חֶ֙רֶב֙ וּבְרַ֣ק חֲנִ֔ית וְרֹ֥ב חָלָ֖ל וְכֹ֣בֶד פָּ֑גֶר וְאֵ֥ין קֵ֙צֶה֙ לַגְּוִיָּ֔ה (יכשלו) וְכָשְׁל֖וּ בִּגְוִיָּתָֽם:</TF><p dir="rtl">
<span dir="rtl" class="inlineHeader" id="a21__Nahum, פרק ג, ד">ד</span>
<TF>מֵרֹב֙ זְנוּנֵ֣י זוֹנָ֔ה ט֥וֹבַת חֵ֖ן בַּעֲלַ֣ת כְּשָׁפִ֑ים הַמֹּכֶ֤רֶת גּוֹיִם֙ בִּזְנוּנֶ֔יהָ וּמִשְׁפָּח֖וֹת בִּכְשָׁפֶֽיהָ:</TF><p dir="rtl">
<span dir="rtl" class="inlineHeader" id="a21__Nahum, פרק ג, ה">ה</span>
<TF>הִנְנִ֣י אֵלַ֗יִךְ נְאֻם֙ יְהוָ֣ה צְבָא֔וֹת וְגִלֵּיתִ֥י שׁוּלַ֖יִךְ עַל-פָּנָ֑יִךְ וְהַרְאֵיתִ֤י גוֹיִם֙ מַעְרֵ֔ךְ וּמַמְלָכ֖וֹת קְלוֹנֵֽךְ:</TF><p dir="rtl">
<span dir="rtl" class="inlineHeader" id="a21__Nahum, פרק ג, ו">ו</span>
<TF>וְהִשְׁלַכְתִּ֥י עָלַ֛יִךְ שִׁקֻּצִ֖ים וְנִבַּלְתִּ֑יךְ וְשַׂמְתִּ֖יךְ כְּרֹֽאִי:</TF><p dir="rtl">
<span dir="rtl" class="inlineHeader" id="a21__Nahum, פרק ג, ז">ז</span>
<TF>וְהָיָ֤ה כָל-רֹאַ֙יִךְ֙ יִדּ֣וֹד מִמֵּ֔ךְ וְאָמַר֙ שָׁדְּדָ֣ה נִֽינְוֵ֔ה מִ֖י יָנ֣וּד לָ֑הּ מֵאַ֛יִן אֲבַקֵּ֥שׁ מְנַחֲמִ֖ים לָֽךְ:</TF><p dir="rtl">
<span dir="rtl" class="inlineHeader" id="a21__Nahum, פרק ג, ח">ח</span>
<TF>הֲתֵֽיטְבִי֙ מִנֹּ֣א אָמ֔וֹן הַיֹּֽשְׁבָה֙ בַּיְאֹרִ֔ים מַ֖יִם סָבִ֣יב לָ֑הּ אֲשֶׁר-חֵ֣יל יָ֔ם מִיָּ֖ם חוֹמָתָֽהּ:</TF><p dir="rtl">
<span dir="rtl" class="inlineHeader" id="a21__Nahum, פרק ג, ט">ט</span>
<TF>כּ֥וּשׁ עָצְמָ֛ה וּמִצְרַ֖יִם וְאֵ֣ין קֵ֑צֶה פּ֣וּט וְלוּבִ֔ים הָי֖וּ בְּעֶזְרָתֵֽךְ:</TF><p dir="rtl">
<span dir="rtl" class="inlineHeader" id="a21__Nahum, פרק ג, י">י</span>
<TF>גַּם-הִ֗יא לַגֹּלָה֙ הָלְכָ֣ה בַשֶּׁ֔בִי גַּ֧ם עֹלָלֶ֛יהָ יְרֻטְּשׁ֖וּ בְּרֹ֣אשׁ כָּל-חוּצ֑וֹת וְעַל-נִכְבַּדֶּ֙יהָ֙ יַדּ֣וּ גוֹרָ֔ל וְכָל-גְּדוֹלֶ֖יהָ רֻתְּק֥וּ בַזִּקִּֽים:</TF><p dir="rtl">
<span dir="rtl" class="inlineHeader" id="a21__Nahum, פרק ג, יא">יא</span>
<TF>גַּם-אַ֣תְּ תִּשְׁכְּרִ֔י תְּהִ֖י נַֽעֲלָמָ֑ה גַּם-אַ֛תְּ תְּבַקְשִׁ֥י מָע֖וֹז מֵאוֹיֵֽב:</TF><p dir="rtl">
<span dir="rtl" class="inlineHeader" id="a21__Nahum, פרק ג, יב">יב</span>
<TF>כָּ֙ל-מִבְצָרַ֔יִךְ תְּאֵנִ֖ים עִם-בִּכּוּרִ֑ים אִם-יִנּ֕וֹעוּ וְנָפְל֖וּ עַל-פִּ֥י אוֹכֵֽל:</TF><p dir="rtl">
<span dir="rtl" class="inlineHeader" id="a21__Nahum, פרק ג, יג">יג</span>
<TF>הִנֵּ֙ה עַמֵּ֤ךְ נָשִׁים֙ בְּקִרְבֵּ֔ךְ לְאֹ֣יְבַ֔יִךְ פָּת֥וֹחַ נִפְתְּח֖וּ שַׁעֲרֵ֣י אַרְצֵ֑ךְ אָכְלָ֥ה אֵ֖שׁ בְּרִיחָֽיִך:</TF><p dir="rtl">
<span dir="rtl" class="inlineHeader" id="a21__Nahum, פרק ג, יד">יד</span>
<TF>מֵ֤י מָצוֹר֙ שַֽׁאֲבִי-לָ֔ךְ חַזְּקִ֖י מִבְצָרָ֑יִךְ בֹּ֧אִי בַטִּ֛יט וְרִמְסִ֥י בַחֹ֖מֶר הַחֲזִ֥יקִי מַלְבֵּֽן:</TF><p dir="rtl">
<span dir="rtl" class="inlineHeader" id="a21__Nahum, פרק ג, טו">טו</span>
<TF>שָׁ֚ם תֹּאכְלֵ֣ךְ אֵ֔שׁ תַּכְרִיתֵ֣ךְ חֶ֔רֶב תֹּאכְלֵ֖ךְ כַּיָּ֑לֶק הִתְכַּבֵּ֣ד כַּיֶּ֔לֶק הִֽתְכַּבְּדִ֖י כָּאַרְבֶּֽה:</TF><p dir="rtl">
<span dir="rtl" class="inlineHeader" id="a21__Nahum, פרק ג, טז">טז</span>
<TF>הִרְבֵּית֙ רֹֽכְלַ֔יִךְ מִכּוֹכְבֵ֖י הַשָּׁמָ֑יִם יֶ֥לֶק פָּשַׁ֖ט וַיָּעֹֽף:</TF><p dir="rtl">
<span dir="rtl" class="inlineHeader" id="a21__Nahum, פרק ג, יז">יז</span>
<TF>מִנְּזָרַ֙יִךְ֙ כָּֽאַרְבֶּ֔ה וְטַפְסְרַ֖יִךְ כְּג֣וֹב גֹּבָ֑י הַֽחוֹנִ֤ים בַּגְּדֵרוֹת֙ בְּי֣וֹם קָרָ֔ה שֶׁ֤מֶשׁ זָֽרְחָה֙ וְנוֹדַ֔ד וְלֹֽא-נוֹדַ֥ע מְקוֹמ֖וֹ אַיָּֽם:</TF><p dir="rtl">
<span dir="rtl" class="inlineHeader" id="a21__Nahum, פרק ג, יח">יח</span>
<TF>נָמ֤וּ רֹעֶ֙יךָ֙ מֶ֣לֶךְ אַשּׁ֔וּר יִשְׁכְּנ֖וּ אַדִּירֶ֑יךָ נָפֹ֧שׁוּ עַמְּךָ֛ עַל-הֶהָרִ֖ים וְאֵ֥ין מְקַבֵּֽץ:</TF><p dir="rtl">
<span dir="rtl" class="inlineHeader" id="a21__Nahum, פרק ג, יט">יט</span>
<TF>אֵין-כֵּהָ֣ה לְשִׁבְרֶ֔ךָ נַחְלָ֖ה מַכָּתֶ֑ךָ כֹּ֣ל | שֹׁמְעֵ֣י שִׁמְעֲךָ֗ תָּ֤קְעוּ כַף֙ עָלֶ֔יךָ כִּ֗י עַל-מִ֛י לֹֽא-עָבְרָ֥ה רָעָתְךָ֖ תָּמִֽיד:</TF> <B>(פפפ)</B><p dir="rtl">
