
<h3 dir="rtl" id="b17_Amos, פרק א">פרק-א</h3><p dir="rtl">
<span dir="rtl" class="inlineHeader" id="b17_Amos, פרק א, א">א</span>
דברי עמוס אשר היה בנקדים מתקוע אשר חזה על ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש:<p dir="rtl">
<span dir="rtl" class="inlineHeader" id="b17_Amos, פרק א, ב">ב</span>
ויאמר יהוה מציון ישאג ומירושלם יתן קולו ואבלו נאות הרעים ויבש ראש הכרמל: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק א, ג">ג</span>
כה אמר יהוה על שלשה פשעי דמשק ועל ארבעה לא אשיבנו על דושם בחרצות הברזל את הגלעד:<p dir="rtl">
<span dir="rtl" class="inlineHeader" id="b17_Amos, פרק א, ד">ד</span>
ושלחתי אש בבית חזאל ואכלה ארמנות בן הדד:<p dir="rtl">
<span dir="rtl" class="inlineHeader" id="b17_Amos, פרק א, ה">ה</span>
ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר יהוה: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק א, ו">ו</span>
כה אמר יהוה על שלשה פשעי עזה ועל ארבעה לא אשיבנו על הגלותם גלות שלמה להסגיר לאדום:<p dir="rtl">
<span dir="rtl" class="inlineHeader" id="b17_Amos, פרק א, ז">ז</span>
ושלחתי אש בחומת עזה ואכלה ארמנתיה:<p dir="rtl">
<span dir="rtl" class="inlineHeader" id="b17_Amos, פרק א, ח">ח</span>
והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים אמר אדני יהוה: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק א, ט">ט</span>
כה אמר יהוה על שלשה פשעי צר ועל ארבעה לא אשיבנו על הסגירם גלות שלמה לאדום ולא זכרו ברית אחים:<p dir="rtl">
<span dir="rtl" class="inlineHeader" id="b17_Amos, פרק א, י">י</span>
ושלחתי אש בחומת צר ואכלה ארמנתיה: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק א, יא">יא</span>
כה אמר יהוה על שלשה פשעי אדום ועל ארבעה לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח:<p dir="rtl">
<span dir="rtl" class="inlineHeader" id="b17_Amos, פרק א, יב">יב</span>
ושלחתי אש בתימן ואכלה ארמנות בצרה: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק א, יג">יג</span>
כה אמר יהוה על שלשה פשעי בני עמון ועל ארבעה לא אשיבנו על בקעם הרות הגלעד למען הרחיב את גבולם:<p dir="rtl">
<span dir="rtl" class="inlineHeader" id="b17_Amos, פרק א, יד">יד</span>
והצתי אש בחומת רבה ואכלה ארמנותיה בתרועה ביום מלחמה בסער ביום סופה:<p dir="rtl">
<span dir="rtl" class="inlineHeader" id="b17_Amos, פרק א, טו">טו</span>
והלך מלכם בגולה הוא ושריו יחדו אמר יהוה: <B>(פ)</B><p dir="rtl">
<h3 dir="rtl" id="b17_Amos, פרק ב">פרק-ב</h3><p dir="rtl">
<span dir="rtl" class="inlineHeader" id="b17_Amos, פרק ב, א">א</span>
כה אמר יהוה על שלשה פשעי מואב ועל ארבעה לא אשיבנו על שרפו עצמות מלך אדום לשיד:<p dir="rtl">
<span dir="rtl" class="inlineHeader" id="b17_Amos, פרק ב, ב">ב</span>
ושלחתי אש במואב ואכלה ארמנות הקריות ומת בשאון מואב בתרועה בקול שופר:<p dir="rtl">
<span dir="rtl" class="inlineHeader" id="b17_Amos, פרק ב, ג">ג</span>
והכרתי שופט מקרבה וכל שריה אהרוג עמו אמר יהוה: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ב, ד">ד</span>
כה אמר יהוה על שלשה פשעי יהודה ועל ארבעה לא אשיבנו על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם:<p dir="rtl">
<span dir="rtl" class="inlineHeader" id="b17_Amos, פרק ב, ה">ה</span>
ושלחתי אש ביהודה ואכלה ארמנות ירושלם: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ב, ו">ו</span>
כה אמר יהוה על שלשה פשעי ישראל ועל ארבעה לא אשיבנו על מכרם בכסף צדיק ואביון בעבור נעלים:<p dir="rtl">
<span dir="rtl" class="inlineHeader" id="b17_Amos, פרק ב, ז">ז</span>
השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי:<p dir="rtl">
<span dir="rtl" class="inlineHeader" id="b17_Amos, פרק ב, ח">ח</span>
ועל בגדים חבלים יטו אצל כל מזבח ויין ענושים ישתו בית אלהיהם:<p dir="rtl">
<span dir="rtl" class="inlineHeader" id="b17_Amos, פרק ב, ט">ט</span>
ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת:<p dir="rtl">
<span dir="rtl" class="inlineHeader" id="b17_Amos, פרק ב, י">י</span>
ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי:<p dir="rtl">
<span dir="rtl" class="inlineHeader" id="b17_Amos, פרק ב, יא">יא</span>
ואקים מבניכם לנביאים ומבחוריכם לנזרים האף אין זאת בני ישראל נאם יהוה:<p dir="rtl">
<span dir="rtl" class="inlineHeader" id="b17_Amos, פרק ב, יב">יב</span>
ותשקו את הנזרים יין ועל הנביאים צויתם לאמר לא תנבאו:<p dir="rtl">
<span dir="rtl" class="inlineHeader" id="b17_Amos, פרק ב, יג">יג</span>
הנה אנכי מעיק תחתיכם כאשר תעיק העגלה המלאה לה עמיר:<p dir="rtl">
<span dir="rtl" class="inlineHeader" id="b17_Amos, פרק ב, יד">יד</span>
ואבד מנוס מקל וחזק לא יאמץ כחו וגבור לא ימלט נפשו:<p dir="rtl">
<span dir="rtl" class="inlineHeader" id="b17_Amos, פרק ב, טו">טו</span>
ותפש הקשת לא יעמד וקל ברגליו לא ימלט ורכב הסוס לא ימלט נפשו:<p dir="rtl">
<span dir="rtl" class="inlineHeader" id="b17_Amos, פרק ב, טז">טז</span>
ואמיץ לבו בגבורים ערום ינוס ביום ההוא נאם יהוה: <B>(פ)</B><p dir="rtl">
<h3 dir="rtl" id="b17_Amos, פרק ג">פרק-ג</h3><p dir="rtl">
<span dir="rtl" class="inlineHeader" id="b17_Amos, פרק ג, א">א</span>
שמעו את הדבר הזה אשר דבר יהוה עליכם בני ישראל על כל המשפחה אשר העליתי מארץ מצרים לאמר:<p dir="rtl">
<span dir="rtl" class="inlineHeader" id="b17_Amos, פרק ג, ב">ב</span>
רק אתכם ידעתי מכל משפחות האדמה על כן אפקד עליכם את כל עונתיכם:<p dir="rtl">
<span dir="rtl" class="inlineHeader" id="b17_Amos, פרק ג, ג">ג</span>
הילכו שנים יחדו בלתי אם נועדו:<p dir="rtl">
<span dir="rtl" class="inlineHeader" id="b17_Amos, פרק ג, ד">ד</span>
הישאג אריה ביער וטרף אין לו היתן כפיר קולו ממענתו בלתי אם לכד:<p dir="rtl">
<span dir="rtl" class="inlineHeader" id="b17_Amos, פרק ג, ה">ה</span>
התפל צפור על פח הארץ ומוקש אין לה היעלה פח מן האדמה ולכוד לא ילכוד:<p dir="rtl">
<span dir="rtl" class="inlineHeader" id="b17_Amos, פרק ג, ו">ו</span>
אם יתקע שופר בעיר ועם לא יחרדו אם תהיה רעה בעיר ויהוה לא עשה:<p dir="rtl">
<span dir="rtl" class="inlineHeader" id="b17_Amos, פרק ג, ז">ז</span>
כי לא יעשה אדני יהוה דבר כי אם גלה סודו אל עבדיו הנביאים:<p dir="rtl">
<span dir="rtl" class="inlineHeader" id="b17_Amos, פרק ג, ח">ח</span>
אריה שאג מי לא יירא אדני יהוה דבר מי לא ינבא:<p dir="rtl">
<span dir="rtl" class="inlineHeader" id="b17_Amos, פרק ג, ט">ט</span>
השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה:<p dir="rtl">
<span dir="rtl" class="inlineHeader" id="b17_Amos, פרק ג, י">י</span>
ולא ידעו עשות נכחה נאם יהוה האוצרים חמס ושד בארמנותיהם: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ג, יא">יא</span>
לכן כה אמר אדני יהוה צר וסביב הארץ והורד ממך עזך ונבזו ארמנותיך:<p dir="rtl">
<span dir="rtl" class="inlineHeader" id="b17_Amos, פרק ג, יב">יב</span>
כה אמר יהוה כאשר יציל הרעה מפי הארי שתי כרעים או בדל אזן כן ינצלו בני ישראל הישבים בשמרון בפאת מטה ובדמשק ערש:<p dir="rtl">
<span dir="rtl" class="inlineHeader" id="b17_Amos, פרק ג, יג">יג</span>
שמעו והעידו בבית יעקב נאם אדני יהוה אלהי הצבאות:<p dir="rtl">
<span dir="rtl" class="inlineHeader" id="b17_Amos, פרק ג, יד">יד</span>
כי ביום פקדי פשעי ישראל עליו ופקדתי על מזבחות בית אל ונגדעו קרנות המזבח ונפלו לארץ:<p dir="rtl">
<span dir="rtl" class="inlineHeader" id="b17_Amos, פרק ג, טו">טו</span>
והכיתי בית החרף על בית הקיץ ואבדו בתי השן וספו בתים רבים נאם יהוה: <B>(ס)</B><p dir="rtl">
<h3 dir="rtl" id="b17_Amos, פרק ד">פרק-ד</h3><p dir="rtl">
<span dir="rtl" class="inlineHeader" id="b17_Amos, פרק ד, א">א</span>
שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה:<p dir="rtl">
<span dir="rtl" class="inlineHeader" id="b17_Amos, פרק ד, ב">ב</span>
נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה:<p dir="rtl">
<span dir="rtl" class="inlineHeader" id="b17_Amos, פרק ד, ג">ג</span>
ופרצים תצאנה אשה נגדה והשלכתנה ההרמונה נאם יהוה:<p dir="rtl">
<span dir="rtl" class="inlineHeader" id="b17_Amos, פרק ד, ד">ד</span>
באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם:<p dir="rtl">
<span dir="rtl" class="inlineHeader" id="b17_Amos, פרק ד, ה">ה</span>
וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה:<p dir="rtl">
<span dir="rtl" class="inlineHeader" id="b17_Amos, פרק ד, ו">ו</span>
וגם אני נתתי לכם נקיון שנים בכל עריכם וחסר לחם בכל מקומתיכם ולא שבתם עדי נאם יהוה:<p dir="rtl">
<span dir="rtl" class="inlineHeader" id="b17_Amos, פרק ד, ז">ז</span>
וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא תמטיר עליה תיבש:<p dir="rtl">
<span dir="rtl" class="inlineHeader" id="b17_Amos, פרק ד, ח">ח</span>
ונעו שתים שלש ערים אל עיר אחת לשתות מים ולא ישבעו ולא שבתם עדי נאם יהוה:<p dir="rtl">
<span dir="rtl" class="inlineHeader" id="b17_Amos, פרק ד, ט">ט</span>
הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא שבתם עדי נאם יהוה: <B>(ס)</B><p dir="rtl">
<span dir="rtl" class="inlineHeader" id="b17_Amos, פרק ד, י">י</span>
שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא שבתם עדי נאם יהוה:<p dir="rtl">
<span dir="rtl" class="inlineHeader" id="b17_Amos, פרק ד, יא">יא</span>
הפכתי בכם כמהפכת אלהים את סדם ואת עמרה ותהיו כאוד מצל משרפה ולא שבתם עדי נאם יהוה:<p dir="rtl">
<span dir="rtl" class="inlineHeader" id="b17_Amos, פרק ד, יב">יב</span>
לכן כה אעשה לך ישראל עקב כי זאת אעשה לך הכון לקראת אלהיך ישראל:<p dir="rtl">
<span dir="rtl" class="inlineHeader" id="b17_Amos, פרק ד, יג">יג</span>
כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ יהוה אלהי צבאות שמו: <B>(פ)</B><p dir="rtl">
<h3 dir="rtl" id="b17_Amos, פרק ה">פרק-ה</h3><p dir="rtl">
<span dir="rtl" class="inlineHeader" id="b17_Amos, פרק ה, א">א</span>
שמעו את הדבר הזה אשר אנכי נשא עליכם קינה בית ישראל:<p dir="rtl">
<span dir="rtl" class="inlineHeader" id="b17_Amos, פרק ה, ב">ב</span>
נפלה לא תוסיף קום בתולת ישראל נטשה על אדמתה אין מקימה:<p dir="rtl">
<span dir="rtl" class="inlineHeader" id="b17_Amos, פרק ה, ג">ג</span>
כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל:<p dir="rtl">
<span dir="rtl" class="inlineHeader" id="b17_Amos, פרק ה, ד">ד</span>
כי כה אמר יהוה לבית ישראל דרשוני וחיו:<p dir="rtl">
<span dir="rtl" class="inlineHeader" id="b17_Amos, פרק ה, ה">ה</span>
ואל תדרשו בית אל והגלגל לא תבאו ובאר שבע לא תעברו כי הגלגל גלה יגלה ובית אל יהיה לאון:<p dir="rtl">
<span dir="rtl" class="inlineHeader" id="b17_Amos, פרק ה, ו">ו</span>
דרשו את יהוה וחיו פן יצלח כאש בית יוסף ואכלה ואין מכבה לבית אל:<p dir="rtl">
<span dir="rtl" class="inlineHeader" id="b17_Amos, פרק ה, ז">ז</span>
ההפכים ללענה משפט וצדקה לארץ הניחו:<p dir="rtl">
<span dir="rtl" class="inlineHeader" id="b17_Amos, פרק ה, ח">ח</span>
עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ יהוה שמו:<p dir="rtl">
<span dir="rtl" class="inlineHeader" id="b17_Amos, פרק ה, ט">ט</span>
המבליג שד על עז ושד על מבצר יבוא:<p dir="rtl">
<span dir="rtl" class="inlineHeader" id="b17_Amos, פרק ה, י">י</span>
שנאו בשער מוכיח ודבר תמים יתעבו:<p dir="rtl">
<span dir="rtl" class="inlineHeader" id="b17_Amos, פרק ה, יא">יא</span>
לכן יען בושסכם על דל ומשאת בר תקחו ממנו בתי גזית בניתם ולא תשבו בם כרמי חמד נטעתם ולא תשתו את יינם:<p dir="rtl">
<span dir="rtl" class="inlineHeader" id="b17_Amos, פרק ה, יב">יב</span>
כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו:<p dir="rtl">
<span dir="rtl" class="inlineHeader" id="b17_Amos, פרק ה, יג">יג</span>
לכן המשכיל בעת ההיא ידם כי עת רעה היא:<p dir="rtl">
<span dir="rtl" class="inlineHeader" id="b17_Amos, פרק ה, יד">יד</span>
דרשו טוב ואל רע למען תחיו ויהי כן יהוה אלהי צבאות אתכם כאשר אמרתם:<p dir="rtl">
<span dir="rtl" class="inlineHeader" id="b17_Amos, פרק ה, טו">טו</span>
שנאו רע ואהבו טוב והציגו בשער משפט אולי יחנן יהוה אלהי צבאות שארית יוסף: <B>(ס)</B><p dir="rtl">
<span dir="rtl" class="inlineHeader" id="b17_Amos, פרק ה, טז">טז</span>
לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי:<p dir="rtl">
<span dir="rtl" class="inlineHeader" id="b17_Amos, פרק ה, יז">יז</span>
ובכל כרמים מספד כי אעבר בקרבך אמר יהוה: <B>(ס)</B><p dir="rtl">
<span dir="rtl" class="inlineHeader" id="b17_Amos, פרק ה, יח">יח</span>
הוי המתאוים את יום יהוה למה זה לכם יום יהוה הוא חשך ולא אור:<p dir="rtl">
<span dir="rtl" class="inlineHeader" id="b17_Amos, פרק ה, יט">יט</span>
כאשר ינוס איש מפני הארי ופגעו הדב ובא הבית וסמך ידו על הקיר ונשכו הנחש:<p dir="rtl">
<span dir="rtl" class="inlineHeader" id="b17_Amos, פרק ה, כ">כ</span>
הלא חשך יום יהוה ולא אור ואפל ולא נגה לו:<p dir="rtl">
<span dir="rtl" class="inlineHeader" id="b17_Amos, פרק ה, כא">כא</span>
שנאתי מאסתי חגיכם ולא אריח בעצרתיכם:<p dir="rtl">
<span dir="rtl" class="inlineHeader" id="b17_Amos, פרק ה, כב">כב</span>
כי אם תעלו לי עלות ומנחתיכם לא ארצה ושלם מריאיכם לא אביט:<p dir="rtl">
<span dir="rtl" class="inlineHeader" id="b17_Amos, פרק ה, כג">כג</span>
הסר מעלי המון שריך וזמרת נבליך לא אשמע:<p dir="rtl">
<span dir="rtl" class="inlineHeader" id="b17_Amos, פרק ה, כד">כד</span>
ויגל כמים משפט וצדקה כנחל איתן:<p dir="rtl">
<span dir="rtl" class="inlineHeader" id="b17_Amos, פרק ה, כה">כה</span>
הזבחים ומנחה הגשתם לי במדבר ארבעים שנה בית ישראל:<p dir="rtl">
<span dir="rtl" class="inlineHeader" id="b17_Amos, פרק ה, כו">כו</span>
ונשאתם את סכות מלככם ואת כיון צלמיכם כוכב אלהיכם אשר עשיתם לכם:<p dir="rtl">
<span dir="rtl" class="inlineHeader" id="b17_Amos, פרק ה, כז">כז</span>
והגליתי אתכם מהלאה לדמשק אמר יהוה אלהי צבאות שמו: <B>(פ)</B><p dir="rtl">
<h3 dir="rtl" id="b17_Amos, פרק ו">פרק-ו</h3><p dir="rtl">
<span dir="rtl" class="inlineHeader" id="b17_Amos, פרק ו, א">א</span>
הוי השאננים בציון והבטחים בהר שמרון נקבי ראשית הגוים ובאו להם בית ישראל:<p dir="rtl">
<span dir="rtl" class="inlineHeader" id="b17_Amos, פרק ו, ב">ב</span>
עברו כלנה וראו ולכו משם חמת רבה ורדו גת פלשתים הטובים מן הממלכות האלה אם רב גבולם מגבלכם:<p dir="rtl">
<span dir="rtl" class="inlineHeader" id="b17_Amos, פרק ו, ג">ג</span>
המנדים ליום רע ותגישון שבת חמס:<p dir="rtl">
<span dir="rtl" class="inlineHeader" id="b17_Amos, פרק ו, ד">ד</span>
השכבים על מטות שן וסרחים על ערשותם ואכלים כרים מצאן ועגלים מתוך מרבק:<p dir="rtl">
<span dir="rtl" class="inlineHeader" id="b17_Amos, פרק ו, ה">ה</span>
הפרטים על פי הנבל כדויד חשבו להם כלי שיר:<p dir="rtl">
<span dir="rtl" class="inlineHeader" id="b17_Amos, פרק ו, ו">ו</span>
השתים במזרקי יין וראשית שמנים ימשחו ולא נחלו על שבר יוסף:<p dir="rtl">
<span dir="rtl" class="inlineHeader" id="b17_Amos, פרק ו, ז">ז</span>
לכן עתה יגלו בראש גלים וסר מרזח סרוחים:<p dir="rtl">
<span dir="rtl" class="inlineHeader" id="b17_Amos, פרק ו, ח">ח</span>
נשבע אדני יהוה בנפשו נאם יהוה אלהי צבאות מתאב אנכי את גאון יעקב וארמנתיו שנאתי והסגרתי עיר ומלאה:<p dir="rtl">
<span dir="rtl" class="inlineHeader" id="b17_Amos, פרק ו, ט">ט</span>
והיה אם יותרו עשרה אנשים בבית אחד ומתו:<p dir="rtl">
<span dir="rtl" class="inlineHeader" id="b17_Amos, פרק ו, י">י</span>
ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה: <B>(ס)</B><p dir="rtl">
<span dir="rtl" class="inlineHeader" id="b17_Amos, פרק ו, יא">יא</span>
כי הנה יהוה מצוה והכה הבית הגדול רסיסים והבית הקטן בקעים:<p dir="rtl">
<span dir="rtl" class="inlineHeader" id="b17_Amos, פרק ו, יב">יב</span>
הירצון בסלע סוסים אם יחרוש בבקרים כי הפכתם לראש משפט ופרי צדקה ללענה:<p dir="rtl">
<span dir="rtl" class="inlineHeader" id="b17_Amos, פרק ו, יג">יג</span>
השמחים ללא דבר האמרים הלוא בחזקנו לקחנו לנו קרנים:<p dir="rtl">
<span dir="rtl" class="inlineHeader" id="b17_Amos, פרק ו, יד">יד</span>
כי הנני מקים עליכם בית ישראל נאם יהוה אלהי הצבאות גוי ולחצו אתכם מלבוא חמת עד נחל הערבה: <B>(פ)</B><p dir="rtl">
<h3 dir="rtl" id="b17_Amos, פרק ז">פרק-ז</h3><p dir="rtl">
<span dir="rtl" class="inlineHeader" id="b17_Amos, פרק ז, א">א</span>
כה הראני אדני יהוה והנה יוצר גבי בתחלת עלות הלקש והנה לקש אחר גזי המלך:<p dir="rtl">
<span dir="rtl" class="inlineHeader" id="b17_Amos, פרק ז, ב">ב</span>
והיה אם כלה לאכול את עשב הארץ ואמר אדני יהוה סלח נא מי יקום יעקב כי קטן הוא:<p dir="rtl">
<span dir="rtl" class="inlineHeader" id="b17_Amos, פרק ז, ג">ג</span>
נחם יהוה על זאת לא תהיה אמר יהוה:<p dir="rtl">
<span dir="rtl" class="inlineHeader" id="b17_Amos, פרק ז, ד">ד</span>
כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק:<p dir="rtl">
<span dir="rtl" class="inlineHeader" id="b17_Amos, פרק ז, ה">ה</span>
ואמר אדני יהוה חדל נא מי יקום יעקב כי קטן הוא:<p dir="rtl">
<span dir="rtl" class="inlineHeader" id="b17_Amos, פרק ז, ו">ו</span>
נחם יהוה על זאת גם היא לא תהיה אמר אדני יהוה: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ז, ז">ז</span>
כה הראני והנה אדני נצב על חומת אנך ובידו אנך:<p dir="rtl">
<span dir="rtl" class="inlineHeader" id="b17_Amos, פרק ז, ח">ח</span>
ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל לא אוסיף עוד עבור לו:<p dir="rtl">
<span dir="rtl" class="inlineHeader" id="b17_Amos, פרק ז, ט">ט</span>
ונשמו במות ישחק ומקדשי ישראל יחרבו וקמתי על בית ירבעם בחרב: <B>(ס)</B><p dir="rtl">
<span dir="rtl" class="inlineHeader" id="b17_Amos, פרק ז, י">י</span>
וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל לא תוכל הארץ להכיל את כל דבריו:<p dir="rtl">
<span dir="rtl" class="inlineHeader" id="b17_Amos, פרק ז, יא">יא</span>
כי כה אמר עמוס בחרב ימות ירבעם וישראל גלה יגלה מעל אדמתו: <B>(ס)</B><p dir="rtl">
<span dir="rtl" class="inlineHeader" id="b17_Amos, פרק ז, יב">יב</span>
ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא:<p dir="rtl">
<span dir="rtl" class="inlineHeader" id="b17_Amos, פרק ז, יג">יג</span>
ובית אל לא תוסיף עוד להנבא כי מקדש מלך הוא ובית ממלכה הוא:<p dir="rtl">
<span dir="rtl" class="inlineHeader" id="b17_Amos, פרק ז, יד">יד</span>
ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים:<p dir="rtl">
<span dir="rtl" class="inlineHeader" id="b17_Amos, פרק ז, טו">טו</span>
ויקחני יהוה מאחרי הצאן ויאמר אלי יהוה לך הנבא אל עמי ישראל:<p dir="rtl">
<span dir="rtl" class="inlineHeader" id="b17_Amos, פרק ז, טז">טז</span>
ועתה שמע דבר יהוה אתה אמר לא תנבא על ישראל ולא תטיף על בית ישחק:<p dir="rtl">
<span dir="rtl" class="inlineHeader" id="b17_Amos, פרק ז, יז">יז</span>
לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו: <B>(פ)</B><p dir="rtl">
<h3 dir="rtl" id="b17_Amos, פרק ח">פרק-ח</h3><p dir="rtl">
<span dir="rtl" class="inlineHeader" id="b17_Amos, פרק ח, א">א</span>
כה הראני אדני יהוה והנה כלוב קיץ:<p dir="rtl">
<span dir="rtl" class="inlineHeader" id="b17_Amos, פרק ח, ב">ב</span>
ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישראל לא אוסיף עוד עבור לו:<p dir="rtl">
<span dir="rtl" class="inlineHeader" id="b17_Amos, פרק ח, ג">ג</span>
והילילו שירות היכל ביום ההוא נאם אדני יהוה רב הפגר בכל מקום השליך הס: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ח, ד">ד</span>
שמעו זאת השאפים אביון ולשבית ענוי ארץ:<p dir="rtl">
<span dir="rtl" class="inlineHeader" id="b17_Amos, פרק ח, ה">ה</span>
לאמר מתי יעבר החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה:<p dir="rtl">
<span dir="rtl" class="inlineHeader" id="b17_Amos, פרק ח, ו">ו</span>
לקנות בכסף דלים ואביון בעבור נעלים ומפל בר נשביר:<p dir="rtl">
<span dir="rtl" class="inlineHeader" id="b17_Amos, פרק ח, ז">ז</span>
נשבע יהוה בגאון יעקב אם אשכח לנצח כל מעשיהם:<p dir="rtl">
<span dir="rtl" class="inlineHeader" id="b17_Amos, פרק ח, ח">ח</span>
העל זאת לא תרגז הארץ ואבל כל יושב בה ועלתה כאר כלה ונגרשה ונשקה כיאור מצרים: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ח, ט">ט</span>
והיה ביום ההוא נאם אדני יהוה והבאתי השמש בצהרים והחשכתי לארץ ביום אור:<p dir="rtl">
<span dir="rtl" class="inlineHeader" id="b17_Amos, פרק ח, י">י</span>
והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ח, יא">יא</span>
הנה ימים באים נאם אדני יהוה והשלחתי רעב בארץ לא רעב ללחם ולא צמא למים כי אם לשמע את דברי יהוה:<p dir="rtl">
<span dir="rtl" class="inlineHeader" id="b17_Amos, פרק ח, יב">יב</span>
ונעו מים עד ים ומצפון ועד מזרח ישוטטו לבקש את דבר יהוה ולא ימצאו:<p dir="rtl">
<span dir="rtl" class="inlineHeader" id="b17_Amos, פרק ח, יג">יג</span>
ביום ההוא תתעלפנה הבתולת היפות והבחורים בצמא:<p dir="rtl">
<span dir="rtl" class="inlineHeader" id="b17_Amos, פרק ח, יד">יד</span>
הנשבעים באשמת שמרון ואמרו חי אלהיך דן וחי דרך באר שבע ונפלו ולא יקומו עוד: <B>(ס)</B><p dir="rtl">
<h3 dir="rtl" id="b17_Amos, פרק ט">פרק-ט</h3><p dir="rtl">
<span dir="rtl" class="inlineHeader" id="b17_Amos, פרק ט, א">א</span>
ראיתי את אדני נצב על המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא ינוס להם נס ולא ימלט להם פליט:<p dir="rtl">
<span dir="rtl" class="inlineHeader" id="b17_Amos, פרק ט, ב">ב</span>
אם יחתרו בשאול משם ידי תקחם ואם יעלו השמים משם אורידם:<p dir="rtl">
<span dir="rtl" class="inlineHeader" id="b17_Amos, פרק ט, ג">ג</span>
ואם יחבאו בראש הכרמל משם אחפש ולקחתים ואם יסתרו מנגד עיני בקרקע הים משם אצוה את הנחש ונשכם:<p dir="rtl">
<span dir="rtl" class="inlineHeader" id="b17_Amos, פרק ט, ד">ד</span>
ואם ילכו בשבי לפני איביהם משם אצוה את החרב והרגתם ושמתי עיני עליהם לרעה ולא לטובה:<p dir="rtl">
<span dir="rtl" class="inlineHeader" id="b17_Amos, פרק ט, ה">ה</span>
ואדני יהוה הצבאות הנוגע בארץ ותמוג ואבלו כל יושבי בה ועלתה כיאר כלה ושקעה כיאר מצרים:<p dir="rtl">
<span dir="rtl" class="inlineHeader" id="b17_Amos, פרק ט, ו">ו</span>
הבונה בשמים מעלותו ואגדתו על ארץ יסדה הקרא למי הים וישפכם על פני הארץ יהוה שמו:<p dir="rtl">
<span dir="rtl" class="inlineHeader" id="b17_Amos, פרק ט, ז">ז</span>
הלוא כבני כשיים אתם לי בני ישראל נאם יהוה הלוא את ישראל העליתי מארץ מצרים ופלשתיים מכפתור וארם מקיר:<p dir="rtl">
<span dir="rtl" class="inlineHeader" id="b17_Amos, פרק ט, ח">ח</span>
הנה עיני אדני יהוה בממלכה החטאה והשמדתי אתה מעל פני האדמה אפס כי לא השמיד אשמיד את בית יעקב נאם יהוה:<p dir="rtl">
<span dir="rtl" class="inlineHeader" id="b17_Amos, פרק ט, ט">ט</span>
כי הנה אנכי מצוה והנעותי בכל הגוים את בית ישראל כאשר ינוע בכברה ולא יפול צרור ארץ:<p dir="rtl">
<span dir="rtl" class="inlineHeader" id="b17_Amos, פרק ט, י">י</span>
בחרב ימותו כל חטאי עמי האמרים לא תגיש ותקדים בעדינו הרעה:<p dir="rtl">
<span dir="rtl" class="inlineHeader" id="b17_Amos, פרק ט, יא">יא</span>
ביום ההוא אקים את סכת דויד הנפלת וגדרתי את פרציהן והרסתיו אקים ובניתיה כימי עולם:<p dir="rtl">
<span dir="rtl" class="inlineHeader" id="b17_Amos, פרק ט, יב">יב</span>
למען יירשו את שארית אדום וכל הגוים אשר נקרא שמי עליהם נאם יהוה עשה זאת: <B>(פ)</B><p dir="rtl">
<span dir="rtl" class="inlineHeader" id="b17_Amos, פרק ט, יג">יג</span>
הנה ימים באים נאם יהוה ונגש חורש בקצר ודרך ענבים במשך הזרע והטיפו ההרים עסיס וכל הגבעות תתמוגגנה:<p dir="rtl">
<span dir="rtl" class="inlineHeader" id="b17_Amos, פרק ט, יד">יד</span>
ושבתי את שבות עמי ישראל ובנו ערים נשמות וישבו ונטעו כרמים ושתו את יינם ועשו גנות ואכלו את פריהם:<p dir="rtl">
<span dir="rtl" class="inlineHeader" id="b17_Amos, פרק ט, טו">טו</span>
ונטעתים על אדמתם ולא ינתשו עוד מעל אדמתם אשר נתתי להם אמר יהוה אלהיך: <B>(פפפ)</B><p dir="rtl">
