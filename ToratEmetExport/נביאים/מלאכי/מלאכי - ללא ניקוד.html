
<h3 dir="rtl" id="b26_Malachi, פרק א">פרק-א</h3><p dir="rtl">
<span dir="rtl" class="inlineHeader" id="b26_Malachi, פרק א, א">א</span>
משא דבר יהוה אל ישראל ביד מלאכי:<p dir="rtl">
<span dir="rtl" class="inlineHeader" id="b26_Malachi, פרק א, ב">ב</span>
אהבתי אתכם אמר יהוה ואמרתם במה אהבתנו הלוא אח עשו ליעקב נאם יהוה ואהב את יעקב:<p dir="rtl">
<span dir="rtl" class="inlineHeader" id="b26_Malachi, פרק א, ג">ג</span>
ואת עשו שנאתי ואשים את הריו שממה ואת נחלתו לתנות מדבר:<p dir="rtl">
<span dir="rtl" class="inlineHeader" id="b26_Malachi, פרק א, ד">ד</span>
כי תאמר אדום רששנו ונשוב ונבנה חרבות כה אמר יהוה צבאות המה יבנו ואני אהרוס וקראו להם גבול רשעה והעם אשר זעם יהוה עד עולם:<p dir="rtl">
<span dir="rtl" class="inlineHeader" id="b26_Malachi, פרק א, ה">ה</span>
ועיניכם תראינה ואתם תאמרו יגדל יהוה מעל לגבול ישראל:<p dir="rtl">
<span dir="rtl" class="inlineHeader" id="b26_Malachi, פרק א, ו">ו</span>
בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את שמך:<p dir="rtl">
<span dir="rtl" class="inlineHeader" id="b26_Malachi, פרק א, ז">ז</span>
מגישים על מזבחי לחם מגאל ואמרתם במה גאלנוך באמרכם שלחן יהוה נבזה הוא:<p dir="rtl">
<span dir="rtl" class="inlineHeader" id="b26_Malachi, פרק א, ח">ח</span>
וכי תגשון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק א, ט">ט</span>
ועתה חלו נא פני אל ויחננו מידכם היתה זאת הישא מכם פנים אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק א, י">י</span>
מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם:<p dir="rtl">
<span dir="rtl" class="inlineHeader" id="b26_Malachi, פרק א, יא">יא</span>
כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה כי גדול שמי בגוים אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק א, יב">יב</span>
ואתם מחללים אותו באמרכם שלחן אדני מגאל הוא וניבו נבזה אכלו:<p dir="rtl">
<span dir="rtl" class="inlineHeader" id="b26_Malachi, פרק א, יג">יג</span>
ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה: <B>(ס)</B><p dir="rtl">
<span dir="rtl" class="inlineHeader" id="b26_Malachi, פרק א, יד">יד</span>
וארור נוכל ויש בעדרו זכר ונדר וזבח משחת לאדני כי מלך גדול אני אמר יהוה צבאות ושמי נורא בגוים:<p dir="rtl">
<h3 dir="rtl" id="b26_Malachi, פרק ב">פרק-ב</h3><p dir="rtl">
<span dir="rtl" class="inlineHeader" id="b26_Malachi, פרק ב, א">א</span>
ועתה אליכם המצוה הזאת הכהנים:<p dir="rtl">
<span dir="rtl" class="inlineHeader" id="b26_Malachi, פרק ב, ב">ב</span>
אם לא תשמעו ואם לא תשימו על לב לתת כבוד לשמי אמר יהוה צבאות ושלחתי בכם את המארה וארותי את ברכותיכם וגם ארותיה כי אינכם שמים על לב:<p dir="rtl">
<span dir="rtl" class="inlineHeader" id="b26_Malachi, פרק ב, ג">ג</span>
הנני גער לכם את הזרע וזריתי פרש על פניכם פרש חגיכם ונשא אתכם אליו:<p dir="rtl">
<span dir="rtl" class="inlineHeader" id="b26_Malachi, פרק ב, ד">ד</span>
וידעתם כי שלחתי אליכם את המצוה הזאת להיות בריתי את לוי אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק ב, ה">ה</span>
בריתי היתה אתו החיים והשלום ואתנם לו מורא וייראני ומפני שמי נחת הוא:<p dir="rtl">
<span dir="rtl" class="inlineHeader" id="b26_Malachi, פרק ב, ו">ו</span>
תורת אמת היתה בפיהו ועולה לא נמצא בשפתיו בשלום ובמישור הלך אתי ורבים השיב מעון:<p dir="rtl">
<span dir="rtl" class="inlineHeader" id="b26_Malachi, פרק ב, ז">ז</span>
כי שפתי כהן ישמרו דעת ותורה יבקשו מפיהו כי מלאך יהוה צבאות הוא:<p dir="rtl">
<span dir="rtl" class="inlineHeader" id="b26_Malachi, פרק ב, ח">ח</span>
ואתם סרתם מן הדרך הכשלתם רבים בתורה שחתם ברית הלוי אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק ב, ט">ט</span>
וגם אני נתתי אתכם נבזים ושפלים לכל העם כפי אשר אינכם שמרים את דרכי ונשאים פנים בתורה: <B>(פ)</B><p dir="rtl">
<span dir="rtl" class="inlineHeader" id="b26_Malachi, פרק ב, י">י</span>
הלוא אב אחד לכלנו הלוא אל אחד בראנו מדוע נבגד איש באחיו לחלל ברית אבתינו:<p dir="rtl">
<span dir="rtl" class="inlineHeader" id="b26_Malachi, פרק ב, יא">יא</span>
בגדה יהודה ותועבה נעשתה בישראל ובירושלם כי חלל יהודה קדש יהוה אשר אהב ובעל בת אל נכר:<p dir="rtl">
<span dir="rtl" class="inlineHeader" id="b26_Malachi, פרק ב, יב">יב</span>
יכרת יהוה לאיש אשר יעשנה ער וענה מאהלי יעקב ומגיש מנחה ליהוה צבאות: <B>(פ)</B><p dir="rtl">
<span dir="rtl" class="inlineHeader" id="b26_Malachi, פרק ב, יג">יג</span>
וזאת שנית תעשו כסות דמעה את מזבח יהוה בכי ואנקה מאין עוד פנות אל המנחה ולקחת רצון מידכם:<p dir="rtl">
<span dir="rtl" class="inlineHeader" id="b26_Malachi, פרק ב, יד">יד</span>
ואמרתם על מה על כי יהוה העיד בינך ובין אשת נעוריך אשר אתה בגדתה בה והיא חברתך ואשת בריתך:<p dir="rtl">
<span dir="rtl" class="inlineHeader" id="b26_Malachi, פרק ב, טו">טו</span>
ולא אחד עשה ושאר רוח לו ומה האחד מבקש זרע אלהים ונשמרתם ברוחכם ובאשת נעוריך אל יבגד:<p dir="rtl">
<span dir="rtl" class="inlineHeader" id="b26_Malachi, פרק ב, טז">טז</span>
כי שנא שלח אמר יהוה אלהי ישראל וכסה חמס על לבושו אמר יהוה צבאות ונשמרתם ברוחכם ולא תבגדו: <B>(פ)</B><p dir="rtl">
<span dir="rtl" class="inlineHeader" id="b26_Malachi, פרק ב, יז">יז</span>
הוגעתם יהוה בדבריכם ואמרתם במה הוגענו באמרכם כל עשה רע טוב בעיני יהוה ובהם הוא חפץ או איה אלהי המשפט:<p dir="rtl">
<h3 dir="rtl" id="b26_Malachi, פרק ג">פרק-ג</h3><p dir="rtl">
<span dir="rtl" class="inlineHeader" id="b26_Malachi, פרק ג, א">א</span>
הנני שלח מלאכי ופנה דרך לפני ופתאם יבוא אל היכלו האדון אשר אתם מבקשים ומלאך הברית אשר אתם חפצים הנה בא אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק ג, ב">ב</span>
ומי מכלכל את יום בואו ומי העמד בהראותו כי הוא כאש מצרף וכברית מכבסים:<p dir="rtl">
<span dir="rtl" class="inlineHeader" id="b26_Malachi, פרק ג, ג">ג</span>
וישב מצרף ומטהר כסף וטהר את בני לוי וזקק אתם כזהב וככסף והיו ליהוה מגישי מנחה בצדקה:<p dir="rtl">
<span dir="rtl" class="inlineHeader" id="b26_Malachi, פרק ג, ד">ד</span>
וערבה ליהוה מנחת יהודה וירושלם כימי עולם וכשנים קדמניות:<p dir="rtl">
<span dir="rtl" class="inlineHeader" id="b26_Malachi, פרק ג, ה">ה</span>
וקרבתי אליכם למשפט והייתי עד ממהר במכשפים ובמנאפים ובנשבעים לשקר ובעשקי שכר שכיר אלמנה ויתום ומטי גר ולא יראוני אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק ג, ו">ו</span>
כי אני יהוה לא שניתי ואתם בני יעקב לא כליתם:<p dir="rtl">
<span dir="rtl" class="inlineHeader" id="b26_Malachi, פרק ג, ז">ז</span>
למימי אבתיכם סרתם מחקי ולא שמרתם שובו אלי ואשובה אליכם אמר יהוה צבאות ואמרתם במה נשוב:<p dir="rtl">
<span dir="rtl" class="inlineHeader" id="b26_Malachi, פרק ג, ח">ח</span>
היקבע אדם אלהים כי אתם קבעים אתי ואמרתם במה קבענוך המעשר והתרומה:<p dir="rtl">
<span dir="rtl" class="inlineHeader" id="b26_Malachi, פרק ג, ט">ט</span>
במארה אתם נארים ואתי אתם קבעים הגוי כלו:<p dir="rtl">
<span dir="rtl" class="inlineHeader" id="b26_Malachi, פרק ג, י">י</span>
הביאו את כל המעשר אל בית האוצר ויהי טרף בביתי ובחנוני נא בזאת אמר יהוה צבאות אם לא אפתח לכם את ארבות השמים והריקתי לכם ברכה עד בלי די:<p dir="rtl">
<span dir="rtl" class="inlineHeader" id="b26_Malachi, פרק ג, יא">יא</span>
וגערתי לכם באכל ולא ישחת לכם את פרי האדמה ולא תשכל לכם הגפן בשדה אמר יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק ג, יב">יב</span>
ואשרו אתכם כל הגוים כי תהיו אתם ארץ חפץ אמר יהוה צבאות: <B>(פ)</B><p dir="rtl">
<span dir="rtl" class="inlineHeader" id="b26_Malachi, פרק ג, יג">יג</span>
חזקו עלי דבריכם אמר יהוה ואמרתם מה נדברנו עליך:<p dir="rtl">
<span dir="rtl" class="inlineHeader" id="b26_Malachi, פרק ג, יד">יד</span>
אמרתם שוא עבד אלהים ומה בצע כי שמרנו משמרתו וכי הלכנו קדרנית מפני יהוה צבאות:<p dir="rtl">
<span dir="rtl" class="inlineHeader" id="b26_Malachi, פרק ג, טו">טו</span>
ועתה אנחנו מאשרים זדים גם נבנו עשי רשעה גם בחנו אלהים וימלטו:<p dir="rtl">
<span dir="rtl" class="inlineHeader" id="b26_Malachi, פרק ג, טז">טז</span>
אז נדברו יראי יהוה איש אל רעהו ויקשב יהוה וישמע ויכתב ספר זכרון לפניו ליראי יהוה ולחשבי שמו:<p dir="rtl">
<span dir="rtl" class="inlineHeader" id="b26_Malachi, פרק ג, יז">יז</span>
והיו לי אמר יהוה צבאות ליום אשר אני עשה סגלה וחמלתי עליהם כאשר יחמל איש על בנו העבד אתו:<p dir="rtl">
<span dir="rtl" class="inlineHeader" id="b26_Malachi, פרק ג, יח">יח</span>
ושבתם וראיתם בין צדיק לרשע בין עבד אלהים לאשר לא עבדו: <B>(פ)</B><p dir="rtl">
<span dir="rtl" class="inlineHeader" id="b26_Malachi, פרק ג, יט">יט</span>
כי הנה היום בא בער כתנור והיו כל זדים וכל עשה רשעה קש ולהט אתם היום הבא אמר יהוה צבאות אשר לא יעזב להם שרש וענף:<p dir="rtl">
<span dir="rtl" class="inlineHeader" id="b26_Malachi, פרק ג, כ">כ</span>
וזרחה לכם יראי שמי שמש צדקה ומרפא בכנפיה ויצאתם ופשתם כעגלי מרבק:<p dir="rtl">
<span dir="rtl" class="inlineHeader" id="b26_Malachi, פרק ג, כא">כא</span>
ועסותם רשעים כי יהיו אפר תחת כפות רגליכם ביום אשר אני עשה אמר יהוה צבאות: <B>(פ)</B><p dir="rtl">
<span dir="rtl" class="inlineHeader" id="b26_Malachi, פרק ג, כב">כב</span>
זכרו תורת משה עבדי אשר צויתי אותו בחרב על כל ישראל חקים ומשפטים:<p dir="rtl">
<span dir="rtl" class="inlineHeader" id="b26_Malachi, פרק ג, כג">כג</span>
הנה אנכי שלח לכם את אליה הנביא לפני בוא יום יהוה הגדול והנורא:<p dir="rtl">
<span dir="rtl" class="inlineHeader" id="b26_Malachi, פרק ג, כד">כד</span>
והשיב לב אבות על בנים ולב בנים על אבותם פן אבוא והכיתי את הארץ חרם: <B>(פפפ)</B><p dir="rtl">
