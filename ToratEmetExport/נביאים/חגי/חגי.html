
<h3 dir="rtl" id="a24__Haggai, פרק א">פרק-א</h3><p dir="rtl">
<span dir="rtl" class="inlineHeader" id="a24__Haggai, פרק א, א">א</span>
<TF>בִּשְׁנַ֤ת שְׁתַּ֙יִם֙ לְדָרְיָ֣וֶשׁ הַמֶּ֔לֶךְ בַּחֹ֙דֶשׁ֙ הַשִּׁשִּׁ֔י בְּי֥וֹם אֶחָ֖ד לַחֹ֑דֶשׁ הָיָ֙ה דְבַר-יְהוָ֜ה בְּיַד-חַגַּ֣י הַנָּבִ֗יא אֶל-זְרֻבָּבֶ֤ל בֶּן-שְׁאַלְתִּיאֵל֙ פַּחַ֣ת יְהוּדָ֔ה וְאֶל-יְהוֹשֻׁ֧עַ בֶּן-יְהוֹצָדָ֛ק הַכֹּהֵ֥ן הַגָּד֖וֹל לֵאמֹֽר:</TF><p dir="rtl">
<span dir="rtl" class="inlineHeader" id="a24__Haggai, פרק א, ב">ב</span>
<TF>כֹּ֥ה אָמַ֛ר יְהוָ֥ה צְבָא֖וֹת לֵאמֹ֑ר הָעָ֤ם הַזֶּה֙ אָֽמְר֔וּ לֹ֥א עֶת-בֹּ֛א עֶת-בֵּ֥ית יְהוָ֖ה לְהִבָּנֽוֹת:</TF> <B>(פ)</B><p dir="rtl">
<span dir="rtl" class="inlineHeader" id="a24__Haggai, פרק א, ג">ג</span>
<TF>וַֽיְהִי֙ דְּבַר-יְהוָ֔ה בְּיַד-חַגַּ֥י הַנָּבִ֖יא לֵאמֹֽר:</TF><p dir="rtl">
<span dir="rtl" class="inlineHeader" id="a24__Haggai, פרק א, ד">ד</span>
<TF>הַעֵ֤ת לָכֶם֙ אַתֶּ֔ם לָשֶׁ֖בֶת בְּבָתֵּיכֶ֣ם סְפוּנִ֑ים וְהַבַּ֥יִת הַזֶּ֖ה חָרֵֽב:</TF><p dir="rtl">
<span dir="rtl" class="inlineHeader" id="a24__Haggai, פרק א, ה">ה</span>
<TF>וְעַתָּ֕ה כֹּ֥ה אָמַ֖ר יְהוָ֣ה צְבָא֑וֹת שִׂ֥ימוּ לְבַבְכֶ֖ם עַל-דַּרְכֵיכֶֽם:</TF><p dir="rtl">
<span dir="rtl" class="inlineHeader" id="a24__Haggai, פרק א, ו">ו</span>
<TF>זְרַעְתֶּ֙ם הַרְבֵּ֜ה וְהָבֵ֣א מְעָ֗ט אָכ֤וֹל וְאֵין-לְשָׂבְעָה֙ שָׁת֣וֹ וְאֵין-לְשָׁכְרָ֔ה לָב֖וֹשׁ וְאֵין-לְחֹ֣ם ל֑וֹ וְהַ֙מִּשְׂתַּכֵּ֔ר מִשְׂתַּכֵּ֖ר אֶל-צְר֥וֹר נָקֽוּב:</TF> <B>(פ)</B><p dir="rtl">
<span dir="rtl" class="inlineHeader" id="a24__Haggai, פרק א, ז">ז</span>
<TF>כֹּ֥ה אָמַ֖ר יְהוָ֣ה צְבָא֑וֹת שִׂ֥ימוּ לְבַבְכֶ֖ם עַל-דַּרְכֵיכֶֽם:</TF><p dir="rtl">
<span dir="rtl" class="inlineHeader" id="a24__Haggai, פרק א, ח">ח</span>
<TF>עֲל֥וּ הָהָ֛ר וַהֲבֵאתֶ֥ם עֵ֖ץ וּבְנ֣וּ הַבָּ֑יִת וְאֶרְצֶה-בּ֥וֹ (ואכבד) וְאֶכָּבְדָ֖ה אָמַ֥ר יְהוָֽה:</TF><p dir="rtl">
<span dir="rtl" class="inlineHeader" id="a24__Haggai, פרק א, ט">ט</span>
<TF>פָּנֹ֤ה אֶל-הַרְבֵּה֙ וְהִנֵּ֣ה לִמְעָ֔ט וַהֲבֵאתֶ֥ם הַבַּ֖יִת וְנָפַ֣חְתִּי ב֑וֹ יַ֣עַן מֶ֗ה נְאֻם֙ יְהוָ֣ה צְבָא֔וֹת יַ֗עַן בֵּיתִי֙ אֲשֶׁר-ה֣וּא חָרֵ֔ב וְאַתֶּ֥ם רָצִ֖ים אִ֥ישׁ לְבֵיתֽוֹ:</TF><p dir="rtl">
<span dir="rtl" class="inlineHeader" id="a24__Haggai, פרק א, י">י</span>
<TF>עַל-כֵּ֣ן עֲלֵיכֶ֔ם כָּלְא֥וּ שָׁמַ֖יִם מִטָּ֑ל וְהָאָ֖רֶץ כָּלְאָ֥ה יְבוּלָֽהּ:</TF><p dir="rtl">
<span dir="rtl" class="inlineHeader" id="a24__Haggai, פרק א, יא">יא</span>
<TF>וָאֶקְרָ֙א חֹ֜רֶב עַל-הָאָ֣רֶץ וְעַל-הֶהָרִ֗ים וְעַל-הַדָּגָן֙ וְעַל-הַתִּיר֣וֹשׁ וְעַל-הַיִּצְהָ֔ר וְעַ֛ל אֲשֶׁ֥ר תּוֹצִ֖יא הָאֲדָמָ֑ה וְעַל-הָֽאָדָם֙ וְעַל-הַבְּהֵמָ֔ה וְעַ֖ל כָּל-יְגִ֥יעַ כַּפָּֽיִם:</TF> <B>(ס)</B><p dir="rtl">
<span dir="rtl" class="inlineHeader" id="a24__Haggai, פרק א, יב">יב</span>
<TF>וַיִּשְׁמַ֣ע זְרֻבָּבֶ֣ל | בֶּֽן-שַׁלְתִּיאֵ֡ל וִיהוֹשֻׁ֣עַ בֶּן-יְהוֹצָדָק֩ הַכֹּהֵ֙ן הַגָּד֜וֹל וְכֹ֣ל | שְׁאֵרִ֣ית הָעָ֗ם בְּקוֹל֙ יְהוָ֣ה אֱלֹֽהֵיהֶ֔ם וְעַל-דִּבְרֵי֙ חַגַּ֣י הַנָּבִ֔יא כַּאֲשֶׁ֥ר שְׁלָח֖וֹ יְהוָ֣ה אֱלֹהֵיהֶ֑ם וַיִּֽירְא֥וּ הָעָ֖ם מִפְּנֵ֥י יְהוָֽה:</TF><p dir="rtl">
<span dir="rtl" class="inlineHeader" id="a24__Haggai, פרק א, יג">יג</span>
<TF>וַ֠יֹּאמֶר חַגַּ֞י מַלְאַ֧ךְ יְהוָ֛ה בְּמַלְאֲכ֥וּת יְהוָ֖ה לָעָ֣ם לֵאמֹ֑ר אֲנִ֥י אִתְּכֶ֖ם נְאֻם-יְהוָֽה:</TF><p dir="rtl">
<span dir="rtl" class="inlineHeader" id="a24__Haggai, פרק א, יד">יד</span>
<TF>וַיָּ֣עַר יְהוָ֡ה אֶת-רוּחַ֩ זְרֻבָּבֶ֙ל בֶּן-שַׁלְתִּיאֵ֜ל פַּחַ֣ת יְהוּדָ֗ה וְאֶת-ר֙וּחַ֙ יְהוֹשֻׁ֤עַ בֶּן-יְהוֹצָדָק֙ הַכֹּהֵ֣ן הַגָּד֔וֹל וְֽאֶת-ר֔וּחַ כֹּ֖ל שְׁאֵרִ֣ית הָעָ֑ם וַיָּבֹ֙אוּ֙ וַיַּעֲשׂ֣וּ מְלָאכָ֔ה בְּבֵית-יְהוָ֥ה צְבָא֖וֹת אֱלֹהֵיהֶֽם:</TF> <B>(פ)</B><p dir="rtl">
<span dir="rtl" class="inlineHeader" id="a24__Haggai, פרק א, טו">טו</span>
<TF>בְּי֙וֹם עֶשְׂרִ֧ים וְאַרְבָּעָ֛ה לַחֹ֖דֶשׁ בַּשִּׁשִּׁ֑י בִּשְׁנַ֥ת שְׁתַּ֖יִם לְדָרְיָ֥וֶשׁ הַמֶּֽלֶךְ:</TF><p dir="rtl">
<h3 dir="rtl" id="a24__Haggai, פרק ב">פרק-ב</h3><p dir="rtl">
<span dir="rtl" class="inlineHeader" id="a24__Haggai, פרק ב, א">א</span>
<TF>בַּשְּׁבִיעִ֕י בְּעֶשְׂרִ֥ים וְאֶחָ֖ד לַחֹ֑דֶשׁ הָיָה֙ דְּבַר-יְהוָ֔ה בְּיַד-חַגַּ֥י הַנָּבִ֖יא לֵאמֹֽר:</TF><p dir="rtl">
<span dir="rtl" class="inlineHeader" id="a24__Haggai, פרק ב, ב">ב</span>
<TF>אֱמָר-נָ֗א אֶל-זְרֻבָּבֶ֤ל בֶּן-שַׁלְתִּיאֵל֙ פַּחַ֣ת יְהוּדָ֔ה וְאֶל-יְהוֹשֻׁ֥עַ בֶּן-יְהוֹצָדָ֖ק הַכֹּהֵ֣ן הַגָּד֑וֹל וְאֶל-שְׁאֵרִ֥ית הָעָ֖ם לֵאמֹֽר:</TF><p dir="rtl">
<span dir="rtl" class="inlineHeader" id="a24__Haggai, פרק ב, ג">ג</span>
<TF>מִ֤י בָכֶם֙ הַנִּשְׁאָ֔ר אֲשֶׁ֤ר רָאָה֙ אֶת-הַבַּ֣יִת הַזֶּ֔ה בִּכְבוֹד֖וֹ הָרִאשׁ֑וֹן וּמָ֙ה אַתֶּ֜ם רֹאִ֤ים אֹתוֹ֙ עַ֔תָּה הֲל֥וֹא כָמֹ֛הוּ כְּאַ֖יִן בְּעֵינֵיכֶֽם:</TF><p dir="rtl">
<span dir="rtl" class="inlineHeader" id="a24__Haggai, פרק ב, ד">ד</span>
<TF>וְעַתָּ֣ה חֲזַ֣ק זְרֻבָּבֶ֣ל | נְאֻם-יְהוָ֡ה וַחֲזַ֣ק יְהוֹשֻׁ֣עַ בֶּן-יְהוֹצָדָק֩ הַכֹּהֵ֙ן הַגָּד֜וֹל וַחֲזַ֙ק כָּל-עַ֥ם הָאָ֛רֶץ נְאֻם-יְהוָ֖ה וַֽעֲשׂ֑וּ כִּֽי-אֲנִ֣י אִתְּכֶ֔ם נְאֻ֖ם יְהוָ֥ה צְבָאֽוֹת:</TF><p dir="rtl">
<span dir="rtl" class="inlineHeader" id="a24__Haggai, פרק ב, ה">ה</span>
<TF>אֶֽת-הַדָּבָ֞ר אֲשֶׁר-כָּרַ֤תִּי אִתְּכֶם֙ בְּצֵאתְכֶ֣ם מִמִּצְרַ֔יִם וְרוּחִ֖י עֹמֶ֣דֶת בְּתוֹכְכֶ֑ם אַל-תִּירָֽאוּ:</TF> <B>(ס)</B><p dir="rtl">
<span dir="rtl" class="inlineHeader" id="a24__Haggai, פרק ב, ו">ו</span>
<TF>כִּ֣י כֹ֤ה אָמַר֙ יְהוָ֣ה צְבָא֔וֹת ע֥וֹד אַחַ֖ת מְעַ֣ט הִ֑יא וַאֲנִ֗י מַרְעִישׁ֙ אֶת-הַשָּׁמַ֣יִם וְאֶת-הָאָ֔רֶץ וְאֶת-הַיָּ֖ם וְאֶת-הֶחָרָבָֽה:</TF><p dir="rtl">
<span dir="rtl" class="inlineHeader" id="a24__Haggai, פרק ב, ז">ז</span>
<TF>וְהִרְעַשְׁתִּי֙ אֶת-כָּל-הַגּוֹיִ֔ם וּבָ֖אוּ חֶמְדַּ֣ת כָּל-הַגּוֹיִ֑ם וּמִלֵּאתִ֞י אֶת-הַבַּ֤יִת הַזֶּה֙ כָּב֔וֹד אָמַ֖ר יְהוָ֥ה צְבָאֽוֹת:</TF><p dir="rtl">
<span dir="rtl" class="inlineHeader" id="a24__Haggai, פרק ב, ח">ח</span>
<TF>לִ֥י הַכֶּ֖סֶף וְלִ֣י הַזָּהָ֑ב נְאֻ֖ם יְהוָ֥ה צְבָאֽוֹת:</TF><p dir="rtl">
<span dir="rtl" class="inlineHeader" id="a24__Haggai, פרק ב, ט">ט</span>
<TF>גָּד֣וֹל יִֽהְיֶ֡ה כְּבוֹד֩ הַבַּ֙יִת הַזֶּ֤ה הָאַֽחֲרוֹן֙ מִן-הָ֣רִאשׁ֔וֹן אָמַ֖ר יְהוָ֣ה צְבָא֑וֹת וּבַמָּק֤וֹם הַזֶּה֙ אֶתֵּ֣ן שָׁל֔וֹם נְאֻ֖ם יְהוָ֥ה צְבָאֽוֹת:</TF> <B>(פ)</B><p dir="rtl">
<span dir="rtl" class="inlineHeader" id="a24__Haggai, פרק ב, י">י</span>
<TF>בְּעֶשְׂרִ֤ים וְאַרְבָּעָה֙ לַתְּשִׁיעִ֔י בִּשְׁנַ֥ת שְׁתַּ֖יִם לְדָרְיָ֑וֶשׁ הָיָה֙ דְּבַר-יְהוָ֔ה אֶל-חַגַּ֥י הַנָּבִ֖יא לֵאמֹֽר:</TF><p dir="rtl">
<span dir="rtl" class="inlineHeader" id="a24__Haggai, פרק ב, יא">יא</span>
<TF>כֹּ֥ה אָמַ֖ר יְהוָ֣ה צְבָא֑וֹת שְׁאַל-נָ֧א אֶת-הַכֹּהֲנִ֛ים תּוֹרָ֖ה לֵאמֹֽר:</TF><p dir="rtl">
<span dir="rtl" class="inlineHeader" id="a24__Haggai, פרק ב, יב">יב</span>
<TF>הֵ֣ן | יִשָּׂא-אִ֙ישׁ בְּשַׂר-קֹ֜דֶשׁ בִּכְנַ֣ף בִּגְד֗וֹ וְנָגַ֣ע בִּ֠כְנָפוֹ אֶל-הַלֶּ֙חֶם וְאֶל-הַנָּזִ֜יד וְאֶל-הַיַּ֧יִן וְאֶל-שֶׁ֛מֶן וְאֶל-כָּל-מַאֲכָ֖ל הֲיִקְדָּ֑שׁ וַיַּעֲנ֧וּ הַכֹּהֲנִ֛ים וַיֹּאמְר֖וּ לֹֽא:</TF><p dir="rtl">
<span dir="rtl" class="inlineHeader" id="a24__Haggai, פרק ב, יג">יג</span>
<TF>וַיֹּ֣אמֶר חַגַּ֔י אִם-יִגַּ֧ע טְמֵא-נֶ֛פֶשׁ בְּכָל-אֵ֖לֶּה הֲיִטְמָ֑א וַיַּעֲנ֧וּ הַכֹּהֲנִ֛ים וַיֹּאמְר֖וּ יִטְמָֽא:</TF><p dir="rtl">
<span dir="rtl" class="inlineHeader" id="a24__Haggai, פרק ב, יד">יד</span>
<TF>וַיַּ֙עַן חַגַּ֜י וַיֹּ֗אמֶר כֵּ֣ן הָֽעָם-הַ֠זֶּה וְכֵן-הַגּ֙וֹי הַזֶּ֤ה לְפָנַי֙ נְאֻם-יְהוָ֔ה וְכֵ֖ן כָּל-מַעֲשֵׂ֣ה יְדֵיהֶ֑ם וַאֲשֶׁ֥ר יַקְרִ֛יבוּ שָׁ֖ם טָמֵ֥א הֽוּא:</TF><p dir="rtl">
<span dir="rtl" class="inlineHeader" id="a24__Haggai, פרק ב, טו">טו</span>
<TF>וְעַתָּה֙ שִֽׂימוּ-נָ֣א לְבַבְכֶ֔ם מִן-הַיּ֥וֹם הַזֶּ֖ה וָמָ֑עְלָה מִטֶּ֧רֶם שֽׂוּם-אֶ֛בֶן אֶל-אֶ֖בֶן בְּהֵיכַ֥ל יְהוָֽה:</TF><p dir="rtl">
<span dir="rtl" class="inlineHeader" id="a24__Haggai, פרק ב, טז">טז</span>
<TF>מִֽהְיוֹתָ֥ם בָּא֙ אֶל-עֲרֵמַ֣ת עֶשְׂרִ֔ים וְהָיְתָ֖ה עֲשָׂרָ֑ה בָּ֣א אֶל-הַיֶּ֗קֶב לַחְשֹׂף֙ חֲמִשִּׁ֣ים פּוּרָ֔ה וְהָיְתָ֖ה עֶשְׂרִֽים:</TF><p dir="rtl">
<span dir="rtl" class="inlineHeader" id="a24__Haggai, פרק ב, יז">יז</span>
<TF>הִכֵּ֙יתִי אֶתְכֶ֜ם בַּשִּׁדָּפ֤וֹן וּבַיֵּֽרָקוֹן֙ וּבַבָּרָ֔ד אֵ֖ת כָּל-מַעֲשֵׂ֣ה יְדֵיכֶ֑ם וְאֵין-אֶתְכֶ֥ם אֵלַ֖י נְאֻם-יְהוָֽה:</TF><p dir="rtl">
<span dir="rtl" class="inlineHeader" id="a24__Haggai, פרק ב, יח">יח</span>
<TF>שִׂימוּ-נָ֣א לְבַבְכֶ֔ם מִן-הַיּ֥וֹם הַזֶּ֖ה וָמָ֑עְלָה מִיּוֹם֩ עֶשְׂרִ֙ים וְאַרְבָּעָ֜ה לַתְּשִׁיעִ֗י לְמִן-הַיּ֛וֹם אֲשֶׁר-יֻסַּ֥ד הֵֽיכַל-יְהוָ֖ה שִׂ֥ימוּ לְבַבְכֶֽם:</TF><p dir="rtl">
<span dir="rtl" class="inlineHeader" id="a24__Haggai, פרק ב, יט">יט</span>
<TF>הַע֤וֹד הַזֶּ֙רַע֙ בַּמְּגוּרָ֔ה וְעַד-הַגֶּ֙פֶן וְהַתְּאֵנָ֧ה וְהָרִמּ֛וֹן וְעֵ֥ץ הַזַּ֖יִת לֹ֣א נָשָׂ֑א מִן-הַיּ֥וֹם הַזֶּ֖ה אֲבָרֵֽךְ:</TF> <B>(ס)</B><p dir="rtl">
<span dir="rtl" class="inlineHeader" id="a24__Haggai, פרק ב, כ">כ</span>
<TF>וַיְהִ֙י דְבַר-יְהוָ֤ה | שֵׁנִית֙ אֶל-חַגַּ֔י בְּעֶשְׂרִ֧ים וְאַרְבָּעָ֛ה לַחֹ֖דֶשׁ לֵאמֹֽר:</TF><p dir="rtl">
<span dir="rtl" class="inlineHeader" id="a24__Haggai, פרק ב, כא">כא</span>
<TF>אֱמֹ֕ר אֶל-זְרֻבָּבֶ֥ל פַּֽחַת-יְהוּדָ֖ה לֵאמֹ֑ר אֲנִ֣י מַרְעִ֔ישׁ אֶת-הַשָּׁמַ֖יִם וְאֶת-הָאָֽרֶץ:</TF><p dir="rtl">
<span dir="rtl" class="inlineHeader" id="a24__Haggai, פרק ב, כב">כב</span>
<TF>וְהָֽפַכְתִּי֙ כִּסֵּ֣א מַמְלָכ֔וֹת וְהִ֙שְׁמַדְתִּ֔י חֹ֖זֶק מַמְלְכ֣וֹת הַגּוֹיִ֑ם וְהָפַכְתִּ֤י מֶרְכָּבָה֙ וְרֹ֣כְבֶ֔יהָ וְיָרְד֤וּ סוּסִים֙ וְרֹ֣כְבֵיהֶ֔ם אִ֖ישׁ בְּחֶ֥רֶב אָחִֽיו:</TF><p dir="rtl">
<span dir="rtl" class="inlineHeader" id="a24__Haggai, פרק ב, כג">כג</span>
<TF>בַּיּ֣וֹם הַה֣וּא נְאֻם-יְהוָ֣ה צְבָא֡וֹת אֶ֠קָּחֲךָ זְרֻבָּבֶ֙ל בֶּן-שְׁאַלְתִּיאֵ֤ל עַבְדִּי֙ נְאֻם-יְהוָ֔ה וְשַׂמְתִּ֖יךָ כַּֽחוֹתָ֑ם כִּֽי-בְךָ֣ בָחַ֔רְתִּי נְאֻ֖ם יְהוָ֥ה צְבָאֽוֹת:</TF> <B>(פפפ)</B><p dir="rtl">
