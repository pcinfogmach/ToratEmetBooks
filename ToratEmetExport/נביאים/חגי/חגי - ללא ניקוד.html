
<h3 dir="rtl" id="b24_Haggai, פרק א">פרק-א</h3><p dir="rtl">
<span dir="rtl" class="inlineHeader" id="b24_Haggai, פרק א, א">א</span>
בשנת שתים לדריוש המלך בחדש הששי ביום אחד לחדש היה דבר יהוה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר:<p dir="rtl">
<span dir="rtl" class="inlineHeader" id="b24_Haggai, פרק א, ב">ב</span>
כה אמר יהוה צבאות לאמר העם הזה אמרו לא עת בא עת בית יהוה להבנות: <B>(פ)</B><p dir="rtl">
<span dir="rtl" class="inlineHeader" id="b24_Haggai, פרק א, ג">ג</span>
ויהי דבר יהוה ביד חגי הנביא לאמר:<p dir="rtl">
<span dir="rtl" class="inlineHeader" id="b24_Haggai, פרק א, ד">ד</span>
העת לכם אתם לשבת בבתיכם ספונים והבית הזה חרב:<p dir="rtl">
<span dir="rtl" class="inlineHeader" id="b24_Haggai, פרק א, ה">ה</span>
ועתה כה אמר יהוה צבאות שימו לבבכם על דרכיכם:<p dir="rtl">
<span dir="rtl" class="inlineHeader" id="b24_Haggai, פרק א, ו">ו</span>
זרעתם הרבה והבא מעט אכול ואין לשבעה שתו ואין לשכרה לבוש ואין לחם לו והמשתכר משתכר אל צרור נקוב: <B>(פ)</B><p dir="rtl">
<span dir="rtl" class="inlineHeader" id="b24_Haggai, פרק א, ז">ז</span>
כה אמר יהוה צבאות שימו לבבכם על דרכיכם:<p dir="rtl">
<span dir="rtl" class="inlineHeader" id="b24_Haggai, פרק א, ח">ח</span>
עלו ההר והבאתם עץ ובנו הבית וארצה בו ואכבד אמר יהוה:<p dir="rtl">
<span dir="rtl" class="inlineHeader" id="b24_Haggai, פרק א, ט">ט</span>
פנה אל הרבה והנה למעט והבאתם הבית ונפחתי בו יען מה נאם יהוה צבאות יען ביתי אשר הוא חרב ואתם רצים איש לביתו:<p dir="rtl">
<span dir="rtl" class="inlineHeader" id="b24_Haggai, פרק א, י">י</span>
על כן עליכם כלאו שמים מטל והארץ כלאה יבולה:<p dir="rtl">
<span dir="rtl" class="inlineHeader" id="b24_Haggai, פרק א, יא">יא</span>
ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה ועל האדם ועל הבהמה ועל כל יגיע כפים: <B>(ס)</B><p dir="rtl">
<span dir="rtl" class="inlineHeader" id="b24_Haggai, פרק א, יב">יב</span>
וישמע זרבבל בן שלתיאל ויהושע בן יהוצדק הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו יהוה אלהיהם וייראו העם מפני יהוה:<p dir="rtl">
<span dir="rtl" class="inlineHeader" id="b24_Haggai, פרק א, יג">יג</span>
ויאמר חגי מלאך יהוה במלאכות יהוה לעם לאמר אני אתכם נאם יהוה:<p dir="rtl">
<span dir="rtl" class="inlineHeader" id="b24_Haggai, פרק א, יד">יד</span>
ויער יהוה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם ויבאו ויעשו מלאכה בבית יהוה צבאות אלהיהם: <B>(פ)</B><p dir="rtl">
<span dir="rtl" class="inlineHeader" id="b24_Haggai, פרק א, טו">טו</span>
ביום עשרים וארבעה לחדש בששי בשנת שתים לדריוש המלך:<p dir="rtl">
<h3 dir="rtl" id="b24_Haggai, פרק ב">פרק-ב</h3><p dir="rtl">
<span dir="rtl" class="inlineHeader" id="b24_Haggai, פרק ב, א">א</span>
בשביעי בעשרים ואחד לחדש היה דבר יהוה ביד חגי הנביא לאמר:<p dir="rtl">
<span dir="rtl" class="inlineHeader" id="b24_Haggai, פרק ב, ב">ב</span>
אמר נא אל זרבבל בן שלתיאל פחת יהודה ואל יהושע בן יהוצדק הכהן הגדול ואל שארית העם לאמר:<p dir="rtl">
<span dir="rtl" class="inlineHeader" id="b24_Haggai, פרק ב, ג">ג</span>
מי בכם הנשאר אשר ראה את הבית הזה בכבודו הראשון ומה אתם ראים אתו עתה הלוא כמהו כאין בעיניכם:<p dir="rtl">
<span dir="rtl" class="inlineHeader" id="b24_Haggai, פרק ב, ד">ד</span>
ועתה חזק זרבבל נאם יהוה וחזק יהושע בן יהוצדק הכהן הגדול וחזק כל עם הארץ נאם יהוה ועשו כי אני אתכם נאם יהוה צבאות:<p dir="rtl">
<span dir="rtl" class="inlineHeader" id="b24_Haggai, פרק ב, ה">ה</span>
את הדבר אשר כרתי אתכם בצאתכם ממצרים ורוחי עמדת בתוככם אל תיראו: <B>(ס)</B><p dir="rtl">
<span dir="rtl" class="inlineHeader" id="b24_Haggai, פרק ב, ו">ו</span>
כי כה אמר יהוה צבאות עוד אחת מעט היא ואני מרעיש את השמים ואת הארץ ואת הים ואת החרבה:<p dir="rtl">
<span dir="rtl" class="inlineHeader" id="b24_Haggai, פרק ב, ז">ז</span>
והרעשתי את כל הגוים ובאו חמדת כל הגוים ומלאתי את הבית הזה כבוד אמר יהוה צבאות:<p dir="rtl">
<span dir="rtl" class="inlineHeader" id="b24_Haggai, פרק ב, ח">ח</span>
לי הכסף ולי הזהב נאם יהוה צבאות:<p dir="rtl">
<span dir="rtl" class="inlineHeader" id="b24_Haggai, פרק ב, ט">ט</span>
גדול יהיה כבוד הבית הזה האחרון מן הראשון אמר יהוה צבאות ובמקום הזה אתן שלום נאם יהוה צבאות: <B>(פ)</B><p dir="rtl">
<span dir="rtl" class="inlineHeader" id="b24_Haggai, פרק ב, י">י</span>
בעשרים וארבעה לתשיעי בשנת שתים לדריוש היה דבר יהוה אל חגי הנביא לאמר:<p dir="rtl">
<span dir="rtl" class="inlineHeader" id="b24_Haggai, פרק ב, יא">יא</span>
כה אמר יהוה צבאות שאל נא את הכהנים תורה לאמר:<p dir="rtl">
<span dir="rtl" class="inlineHeader" id="b24_Haggai, פרק ב, יב">יב</span>
הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל היקדש ויענו הכהנים ויאמרו לא:<p dir="rtl">
<span dir="rtl" class="inlineHeader" id="b24_Haggai, פרק ב, יג">יג</span>
ויאמר חגי אם יגע טמא נפש בכל אלה היטמא ויענו הכהנים ויאמרו יטמא:<p dir="rtl">
<span dir="rtl" class="inlineHeader" id="b24_Haggai, פרק ב, יד">יד</span>
ויען חגי ויאמר כן העם הזה וכן הגוי הזה לפני נאם יהוה וכן כל מעשה ידיהם ואשר יקריבו שם טמא הוא:<p dir="rtl">
<span dir="rtl" class="inlineHeader" id="b24_Haggai, פרק ב, טו">טו</span>
ועתה שימו נא לבבכם מן היום הזה ומעלה מטרם שום אבן אל אבן בהיכל יהוה:<p dir="rtl">
<span dir="rtl" class="inlineHeader" id="b24_Haggai, פרק ב, טז">טז</span>
מהיותם בא אל ערמת עשרים והיתה עשרה בא אל היקב לחשף חמשים פורה והיתה עשרים:<p dir="rtl">
<span dir="rtl" class="inlineHeader" id="b24_Haggai, פרק ב, יז">יז</span>
הכיתי אתכם בשדפון ובירקון ובברד את כל מעשה ידיכם ואין אתכם אלי נאם יהוה:<p dir="rtl">
<span dir="rtl" class="inlineHeader" id="b24_Haggai, פרק ב, יח">יח</span>
שימו נא לבבכם מן היום הזה ומעלה מיום עשרים וארבעה לתשיעי למן היום אשר יסד היכל יהוה שימו לבבכם:<p dir="rtl">
<span dir="rtl" class="inlineHeader" id="b24_Haggai, פרק ב, יט">יט</span>
העוד הזרע במגורה ועד הגפן והתאנה והרמון ועץ הזית לא נשא מן היום הזה אברך: <B>(ס)</B><p dir="rtl">
<span dir="rtl" class="inlineHeader" id="b24_Haggai, פרק ב, כ">כ</span>
ויהי דבר יהוה שנית אל חגי בעשרים וארבעה לחדש לאמר:<p dir="rtl">
<span dir="rtl" class="inlineHeader" id="b24_Haggai, פרק ב, כא">כא</span>
אמר אל זרבבל פחת יהודה לאמר אני מרעיש את השמים ואת הארץ:<p dir="rtl">
<span dir="rtl" class="inlineHeader" id="b24_Haggai, פרק ב, כב">כב</span>
והפכתי כסא ממלכות והשמדתי חזק ממלכות הגוים והפכתי מרכבה ורכביה וירדו סוסים ורכביהם איש בחרב אחיו:<p dir="rtl">
<span dir="rtl" class="inlineHeader" id="b24_Haggai, פרק ב, כג">כג</span>
ביום ההוא נאם יהוה צבאות אקחך זרבבל בן שאלתיאל עבדי נאם יהוה ושמתיך כחותם כי בך בחרתי נאם יהוה צבאות: <B>(פפפ)</B><p dir="rtl">
