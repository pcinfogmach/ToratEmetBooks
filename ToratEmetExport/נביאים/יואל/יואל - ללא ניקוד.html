
<h3 dir="rtl" id="b16_Joel, פרק א">פרק-א</h3><p dir="rtl">
<span dir="rtl" class="inlineHeader" id="b16_Joel, פרק א, א">א</span>
דבר יהוה אשר היה אל יואל בן פתואל:<p dir="rtl">
<span dir="rtl" class="inlineHeader" id="b16_Joel, פרק א, ב">ב</span>
שמעו זאת הזקנים והאזינו כל יושבי הארץ ההיתה זאת בימיכם ואם בימי אבתיכם:<p dir="rtl">
<span dir="rtl" class="inlineHeader" id="b16_Joel, פרק א, ג">ג</span>
עליה לבניכם ספרו ובניכם לבניהם ובניהם לדור אחר:<p dir="rtl">
<span dir="rtl" class="inlineHeader" id="b16_Joel, פרק א, ד">ד</span>
יתר הגזם אכל הארבה ויתר הארבה אכל הילק ויתר הילק אכל החסיל:<p dir="rtl">
<span dir="rtl" class="inlineHeader" id="b16_Joel, פרק א, ה">ה</span>
הקיצו שכורים ובכו והיללו כל שתי יין על עסיס כי נכרת מפיכם:<p dir="rtl">
<span dir="rtl" class="inlineHeader" id="b16_Joel, פרק א, ו">ו</span>
כי גוי עלה על ארצי עצום ואין מספר שניו שני אריה ומתלעות לביא לו:<p dir="rtl">
<span dir="rtl" class="inlineHeader" id="b16_Joel, פרק א, ז">ז</span>
שם גפני לשמה ותאנתי לקצפה חשף חשפה והשליך הלבינו שריגיה:<p dir="rtl">
<span dir="rtl" class="inlineHeader" id="b16_Joel, פרק א, ח">ח</span>
אלי כבתולה חגרת שק על בעל נעוריה:<p dir="rtl">
<span dir="rtl" class="inlineHeader" id="b16_Joel, פרק א, ט">ט</span>
הכרת מנחה ונסך מבית יהוה אבלו הכהנים משרתי יהוה:<p dir="rtl">
<span dir="rtl" class="inlineHeader" id="b16_Joel, פרק א, י">י</span>
שדד שדה אבלה אדמה כי שדד דגן הוביש תירוש אמלל יצהר:<p dir="rtl">
<span dir="rtl" class="inlineHeader" id="b16_Joel, פרק א, יא">יא</span>
הבישו אכרים הילילו כרמים על חטה ועל שערה כי אבד קציר שדה:<p dir="rtl">
<span dir="rtl" class="inlineHeader" id="b16_Joel, פרק א, יב">יב</span>
הגפן הובישה והתאנה אמללה רמון גם תמר ותפוח כל עצי השדה יבשו כי הביש ששון מן בני אדם: <B>(ס)</B><p dir="rtl">
<span dir="rtl" class="inlineHeader" id="b16_Joel, פרק א, יג">יג</span>
חגרו וספדו הכהנים הילילו משרתי מזבח באו לינו בשקים משרתי אלהי כי נמנע מבית אלהיכם מנחה ונסך:<p dir="rtl">
<span dir="rtl" class="inlineHeader" id="b16_Joel, פרק א, יד">יד</span>
קדשו צום קראו עצרה אספו זקנים כל ישבי הארץ בית יהוה אלהיכם וזעקו אל יהוה:<p dir="rtl">
<span dir="rtl" class="inlineHeader" id="b16_Joel, פרק א, טו">טו</span>
אהה ליום כי קרוב יום יהוה וכשד משדי יבוא:<p dir="rtl">
<span dir="rtl" class="inlineHeader" id="b16_Joel, פרק א, טז">טז</span>
הלוא נגד עינינו אכל נכרת מבית אלהינו שמחה וגיל:<p dir="rtl">
<span dir="rtl" class="inlineHeader" id="b16_Joel, פרק א, יז">יז</span>
עבשו פרדות תחת מגרפתיהם נשמו אצרות נהרסו ממגרות כי הביש דגן:<p dir="rtl">
<span dir="rtl" class="inlineHeader" id="b16_Joel, פרק א, יח">יח</span>
מה נאנחה בהמה נבכו עדרי בקר כי אין מרעה להם גם עדרי הצאן נאשמו:<p dir="rtl">
<span dir="rtl" class="inlineHeader" id="b16_Joel, פרק א, יט">יט</span>
אליך יהוה אקרא כי אש אכלה נאות מדבר ולהבה להטה כל עצי השדה:<p dir="rtl">
<span dir="rtl" class="inlineHeader" id="b16_Joel, פרק א, כ">כ</span>
גם בהמות שדה תערוג אליך כי יבשו אפיקי מים ואש אכלה נאות המדבר: <B>(ס)</B><p dir="rtl">
<h3 dir="rtl" id="b16_Joel, פרק ב">פרק-ב</h3><p dir="rtl">
<span dir="rtl" class="inlineHeader" id="b16_Joel, פרק ב, א">א</span>
תקעו שופר בציון והריעו בהר קדשי ירגזו כל ישבי הארץ כי בא יום יהוה כי קרוב:<p dir="rtl">
<span dir="rtl" class="inlineHeader" id="b16_Joel, פרק ב, ב">ב</span>
יום חשך ואפלה יום ענן וערפל כשחר פרש על ההרים עם רב ועצום כמהו לא נהיה מן העולם ואחריו לא יוסף עד שני דור ודור:<p dir="rtl">
<span dir="rtl" class="inlineHeader" id="b16_Joel, פרק ב, ג">ג</span>
לפניו אכלה אש ואחריו תלהט להבה כגן עדן הארץ לפניו ואחריו מדבר שממה וגם פליטה לא היתה לו:<p dir="rtl">
<span dir="rtl" class="inlineHeader" id="b16_Joel, פרק ב, ד">ד</span>
כמראה סוסים מראהו וכפרשים כן ירוצון:<p dir="rtl">
<span dir="rtl" class="inlineHeader" id="b16_Joel, פרק ב, ה">ה</span>
כקול מרכבות על ראשי ההרים ירקדון כקול להב אש אכלה קש כעם עצום ערוך מלחמה:<p dir="rtl">
<span dir="rtl" class="inlineHeader" id="b16_Joel, פרק ב, ו">ו</span>
מפניו יחילו עמים כל פנים קבצו פארור:<p dir="rtl">
<span dir="rtl" class="inlineHeader" id="b16_Joel, פרק ב, ז">ז</span>
כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם:<p dir="rtl">
<span dir="rtl" class="inlineHeader" id="b16_Joel, פרק ב, ח">ח</span>
ואיש אחיו לא ידחקון גבר במסלתו ילכון ובעד השלח יפלו לא יבצעו:<p dir="rtl">
<span dir="rtl" class="inlineHeader" id="b16_Joel, פרק ב, ט">ט</span>
בעיר ישקו בחומה ירצון בבתים יעלו בעד החלונים יבאו כגנב:<p dir="rtl">
<span dir="rtl" class="inlineHeader" id="b16_Joel, פרק ב, י">י</span>
לפניו רגזה ארץ רעשו שמים שמש וירח קדרו וכוכבים אספו נגהם:<p dir="rtl">
<span dir="rtl" class="inlineHeader" id="b16_Joel, פרק ב, יא">יא</span>
ויהוה נתן קולו לפני חילו כי רב מאד מחנהו כי עצום עשה דברו כי גדול יום יהוה ונורא מאד ומי יכילנו:<p dir="rtl">
<span dir="rtl" class="inlineHeader" id="b16_Joel, פרק ב, יב">יב</span>
וגם עתה נאם יהוה שבו עדי בכל לבבכם ובצום ובבכי ובמספד:<p dir="rtl">
<span dir="rtl" class="inlineHeader" id="b16_Joel, פרק ב, יג">יג</span>
וקרעו לבבכם ואל בגדיכם ושובו אל יהוה אלהיכם כי חנון ורחום הוא ארך אפים ורב חסד ונחם על הרעה:<p dir="rtl">
<span dir="rtl" class="inlineHeader" id="b16_Joel, פרק ב, יד">יד</span>
מי יודע ישוב ונחם והשאיר אחריו ברכה מנחה ונסך ליהוה אלהיכם: <B>(פ)</B><p dir="rtl">
<span dir="rtl" class="inlineHeader" id="b16_Joel, פרק ב, טו">טו</span>
תקעו שופר בציון קדשו צום קראו עצרה:<p dir="rtl">
<span dir="rtl" class="inlineHeader" id="b16_Joel, פרק ב, טז">טז</span>
אספו עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה:<p dir="rtl">
<span dir="rtl" class="inlineHeader" id="b16_Joel, פרק ב, יז">יז</span>
בין האולם ולמזבח יבכו הכהנים משרתי יהוה ויאמרו חוסה יהוה על עמך ואל תתן נחלתך לחרפה למשל בם גוים למה יאמרו בעמים איה אלהיהם:<p dir="rtl">
<span dir="rtl" class="inlineHeader" id="b16_Joel, פרק ב, יח">יח</span>
ויקנא יהוה לארצו ויחמל על עמו:<p dir="rtl">
<span dir="rtl" class="inlineHeader" id="b16_Joel, פרק ב, יט">יט</span>
ויען יהוה ויאמר לעמו הנני שלח לכם את הדגן והתירוש והיצהר ושבעתם אתו ולא אתן אתכם עוד חרפה בגוים:<p dir="rtl">
<span dir="rtl" class="inlineHeader" id="b16_Joel, פרק ב, כ">כ</span>
ואת הצפוני ארחיק מעליכם והדחתיו אל ארץ ציה ושממה את פניו אל הים הקדמני וספו אל הים האחרון ועלה באשו ותעל צחנתו כי הגדיל לעשות:<p dir="rtl">
<span dir="rtl" class="inlineHeader" id="b16_Joel, פרק ב, כא">כא</span>
אל תיראי אדמה גילי ושמחי כי הגדיל יהוה לעשות:<p dir="rtl">
<span dir="rtl" class="inlineHeader" id="b16_Joel, פרק ב, כב">כב</span>
אל תיראו בהמות שדי כי דשאו נאות מדבר כי עץ נשא פריו תאנה וגפן נתנו חילם:<p dir="rtl">
<span dir="rtl" class="inlineHeader" id="b16_Joel, פרק ב, כג">כג</span>
ובני ציון גילו ושמחו ביהוה אלהיכם כי נתן לכם את המורה לצדקה ויורד לכם גשם מורה ומלקוש בראשון:<p dir="rtl">
<span dir="rtl" class="inlineHeader" id="b16_Joel, פרק ב, כד">כד</span>
ומלאו הגרנות בר והשיקו היקבים תירוש ויצהר:<p dir="rtl">
<span dir="rtl" class="inlineHeader" id="b16_Joel, פרק ב, כה">כה</span>
ושלמתי לכם את השנים אשר אכל הארבה הילק והחסיל והגזם חילי הגדול אשר שלחתי בכם:<p dir="rtl">
<span dir="rtl" class="inlineHeader" id="b16_Joel, פרק ב, כו">כו</span>
ואכלתם אכול ושבוע והללתם את שם יהוה אלהיכם אשר עשה עמכם להפליא ולא יבשו עמי לעולם:<p dir="rtl">
<span dir="rtl" class="inlineHeader" id="b16_Joel, פרק ב, כז">כז</span>
וידעתם כי בקרב ישראל אני ואני יהוה אלהיכם ואין עוד ולא יבשו עמי לעולם: <B>(פ)</B><p dir="rtl">
<h3 dir="rtl" id="b16_Joel, פרק ג">פרק-ג</h3><p dir="rtl">
<span dir="rtl" class="inlineHeader" id="b16_Joel, פרק ג, א">א</span>
והיה אחרי כן אשפוך את רוחי על כל בשר ונבאו בניכם ובנותיכם זקניכם חלמות יחלמון בחוריכם חזינות יראו:<p dir="rtl">
<span dir="rtl" class="inlineHeader" id="b16_Joel, פרק ג, ב">ב</span>
וגם על העבדים ועל השפחות בימים ההמה אשפוך את רוחי:<p dir="rtl">
<span dir="rtl" class="inlineHeader" id="b16_Joel, פרק ג, ג">ג</span>
ונתתי מופתים בשמים ובארץ דם ואש ותימרות עשן:<p dir="rtl">
<span dir="rtl" class="inlineHeader" id="b16_Joel, פרק ג, ד">ד</span>
השמש יהפך לחשך והירח לדם לפני בוא יום יהוה הגדול והנורא:<p dir="rtl">
<span dir="rtl" class="inlineHeader" id="b16_Joel, פרק ג, ה">ה</span>
והיה כל אשר יקרא בשם יהוה ימלט כי בהר ציון ובירושלם תהיה פליטה כאשר אמר יהוה ובשרידים אשר יהוה קרא:<p dir="rtl">
<h3 dir="rtl" id="b16_Joel, פרק ד">פרק-ד</h3><p dir="rtl">
<span dir="rtl" class="inlineHeader" id="b16_Joel, פרק ד, א">א</span>
כי הנה בימים ההמה ובעת ההיא אשר אשוב את שבות יהודה וירושלם:<p dir="rtl">
<span dir="rtl" class="inlineHeader" id="b16_Joel, פרק ד, ב">ב</span>
וקבצתי את כל הגוים והורדתים אל עמק יהושפט ונשפטתי עמם שם על עמי ונחלתי ישראל אשר פזרו בגוים ואת ארצי חלקו:<p dir="rtl">
<span dir="rtl" class="inlineHeader" id="b16_Joel, פרק ד, ג">ג</span>
ואל עמי ידו גורל ויתנו הילד בזונה והילדה מכרו ביין וישתו:<p dir="rtl">
<span dir="rtl" class="inlineHeader" id="b16_Joel, פרק ד, ד">ד</span>
וגם מה אתם לי צר וצידון וכל גלילות פלשת הגמול אתם משלמים עלי ואם גמלים אתם עלי קל מהרה אשיב גמלכם בראשכם:<p dir="rtl">
<span dir="rtl" class="inlineHeader" id="b16_Joel, פרק ד, ה">ה</span>
אשר כספי וזהבי לקחתם ומחמדי הטבים הבאתם להיכליכם:<p dir="rtl">
<span dir="rtl" class="inlineHeader" id="b16_Joel, פרק ד, ו">ו</span>
ובני יהודה ובני ירושלם מכרתם לבני היונים למען הרחיקם מעל גבולם:<p dir="rtl">
<span dir="rtl" class="inlineHeader" id="b16_Joel, פרק ד, ז">ז</span>
הנני מעירם מן המקום אשר מכרתם אתם שמה והשבתי גמלכם בראשכם:<p dir="rtl">
<span dir="rtl" class="inlineHeader" id="b16_Joel, פרק ד, ח">ח</span>
ומכרתי את בניכם ואת בנותיכם ביד בני יהודה ומכרום לשבאים אל גוי רחוק כי יהוה דבר: <B>(פ)</B><p dir="rtl">
<span dir="rtl" class="inlineHeader" id="b16_Joel, פרק ד, ט">ט</span>
קראו זאת בגוים קדשו מלחמה העירו הגבורים יגשו יעלו כל אנשי המלחמה:<p dir="rtl">
<span dir="rtl" class="inlineHeader" id="b16_Joel, פרק ד, י">י</span>
כתו אתיכם לחרבות ומזמרתיכם לרמחים החלש יאמר גבור אני:<p dir="rtl">
<span dir="rtl" class="inlineHeader" id="b16_Joel, פרק ד, יא">יא</span>
עושו ובאו כל הגוים מסביב ונקבצו שמה הנחת יהוה גבוריך:<p dir="rtl">
<span dir="rtl" class="inlineHeader" id="b16_Joel, פרק ד, יב">יב</span>
יעורו ויעלו הגוים אל עמק יהושפט כי שם אשב לשפט את כל הגוים מסביב:<p dir="rtl">
<span dir="rtl" class="inlineHeader" id="b16_Joel, פרק ד, יג">יג</span>
שלחו מגל כי בשל קציר באו רדו כי מלאה גת השיקו היקבים כי רבה רעתם:<p dir="rtl">
<span dir="rtl" class="inlineHeader" id="b16_Joel, פרק ד, יד">יד</span>
המונים המונים בעמק החרוץ כי קרוב יום יהוה בעמק החרוץ:<p dir="rtl">
<span dir="rtl" class="inlineHeader" id="b16_Joel, פרק ד, טו">טו</span>
שמש וירח קדרו וכוכבים אספו נגהם:<p dir="rtl">
<span dir="rtl" class="inlineHeader" id="b16_Joel, פרק ד, טז">טז</span>
ויהוה מציון ישאג ומירושלם יתן קולו ורעשו שמים וארץ ויהוה מחסה לעמו ומעוז לבני ישראל:<p dir="rtl">
<span dir="rtl" class="inlineHeader" id="b16_Joel, פרק ד, יז">יז</span>
וידעתם כי אני יהוה אלהיכם שכן בציון הר קדשי והיתה ירושלם קדש וזרים לא יעברו בה עוד: <B>(ס)</B><p dir="rtl">
<span dir="rtl" class="inlineHeader" id="b16_Joel, פרק ד, יח">יח</span>
והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית יהוה יצא והשקה את נחל השטים:<p dir="rtl">
<span dir="rtl" class="inlineHeader" id="b16_Joel, פרק ד, יט">יט</span>
מצרים לשממה תהיה ואדום למדבר שממה תהיה מחמס בני יהודה אשר שפכו דם נקיא בארצם:<p dir="rtl">
<span dir="rtl" class="inlineHeader" id="b16_Joel, פרק ד, כ">כ</span>
ויהודה לעולם תשב וירושלם לדור ודור:<p dir="rtl">
<span dir="rtl" class="inlineHeader" id="b16_Joel, פרק ד, כא">כא</span>
ונקיתי דמם לא נקיתי ויהוה שכן בציון: <B>(פפפ)</B><p dir="rtl">
