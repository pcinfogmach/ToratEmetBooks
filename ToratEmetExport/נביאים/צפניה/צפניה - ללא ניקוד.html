
<h3 dir="rtl" id="b23_Zephaniah, פרק א">פרק-א</h3><p dir="rtl">
<span dir="rtl" class="inlineHeader" id="b23_Zephaniah, פרק א, א">א</span>
דבר יהוה אשר היה אל צפניה בן כושי בן גדליה בן אמריה בן חזקיה בימי יאשיהו בן אמון מלך יהודה:<p dir="rtl">
<span dir="rtl" class="inlineHeader" id="b23_Zephaniah, פרק א, ב">ב</span>
אסף אסף כל מעל פני האדמה נאם יהוה:<p dir="rtl">
<span dir="rtl" class="inlineHeader" id="b23_Zephaniah, פרק א, ג">ג</span>
אסף אדם ובהמה אסף עוף השמים ודגי הים והמכשלות את הרשעים והכרתי את האדם מעל פני האדמה נאם יהוה:<p dir="rtl">
<span dir="rtl" class="inlineHeader" id="b23_Zephaniah, פרק א, ד">ד</span>
ונטיתי ידי על יהודה ועל כל יושבי ירושלם והכרתי מן המקום הזה את שאר הבעל את שם הכמרים עם הכהנים:<p dir="rtl">
<span dir="rtl" class="inlineHeader" id="b23_Zephaniah, פרק א, ה">ה</span>
ואת המשתחוים על הגגות לצבא השמים ואת המשתחוים הנשבעים ליהוה והנשבעים במלכם:<p dir="rtl">
<span dir="rtl" class="inlineHeader" id="b23_Zephaniah, פרק א, ו">ו</span>
ואת הנסוגים מאחרי יהוה ואשר לא בקשו את יהוה ולא דרשהו:<p dir="rtl">
<span dir="rtl" class="inlineHeader" id="b23_Zephaniah, פרק א, ז">ז</span>
הס מפני אדני יהוה כי קרוב יום יהוה כי הכין יהוה זבח הקדיש קראיו:<p dir="rtl">
<span dir="rtl" class="inlineHeader" id="b23_Zephaniah, פרק א, ח">ח</span>
והיה ביום זבח יהוה ופקדתי על השרים ועל בני המלך ועל כל הלבשים מלבוש נכרי:<p dir="rtl">
<span dir="rtl" class="inlineHeader" id="b23_Zephaniah, פרק א, ט">ט</span>
ופקדתי על כל הדולג על המפתן ביום ההוא הממלאים בית אדניהם חמס ומרמה:<p dir="rtl">
<span dir="rtl" class="inlineHeader" id="b23_Zephaniah, פרק א, י">י</span>
והיה ביום ההוא נאם יהוה קול צעקה משער הדגים ויללה מן המשנה ושבר גדול מהגבעות:<p dir="rtl">
<span dir="rtl" class="inlineHeader" id="b23_Zephaniah, פרק א, יא">יא</span>
הילילו ישבי המכתש כי נדמה כל עם כנען נכרתו כל נטילי כסף: <B>(ס)</B><p dir="rtl">
<span dir="rtl" class="inlineHeader" id="b23_Zephaniah, פרק א, יב">יב</span>
והיה בעת ההיא אחפש את ירושלם בנרות ופקדתי על האנשים הקפאים על שמריהם האמרים בלבבם לא ייטיב יהוה ולא ירע:<p dir="rtl">
<span dir="rtl" class="inlineHeader" id="b23_Zephaniah, פרק א, יג">יג</span>
והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את יינם:<p dir="rtl">
<span dir="rtl" class="inlineHeader" id="b23_Zephaniah, פרק א, יד">יד</span>
קרוב יום יהוה הגדול קרוב ומהר מאד קול יום יהוה מר צרח שם גבור:<p dir="rtl">
<span dir="rtl" class="inlineHeader" id="b23_Zephaniah, פרק א, טו">טו</span>
יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל:<p dir="rtl">
<span dir="rtl" class="inlineHeader" id="b23_Zephaniah, פרק א, טז">טז</span>
יום שופר ותרועה על הערים הבצרות ועל הפנות הגבהות:<p dir="rtl">
<span dir="rtl" class="inlineHeader" id="b23_Zephaniah, פרק א, יז">יז</span>
והצרתי לאדם והלכו כעורים כי ליהוה חטאו ושפך דמם כעפר ולחמם כגללים:<p dir="rtl">
<span dir="rtl" class="inlineHeader" id="b23_Zephaniah, פרק א, יח">יח</span>
גם כספם גם זהבם לא יוכל להצילם ביום עברת יהוה ובאש קנאתו תאכל כל הארץ כי כלה אך נבהלה יעשה את כל ישבי הארץ: <B>(ס)</B><p dir="rtl">
<h3 dir="rtl" id="b23_Zephaniah, פרק ב">פרק-ב</h3><p dir="rtl">
<span dir="rtl" class="inlineHeader" id="b23_Zephaniah, פרק ב, א">א</span>
התקוששו וקושו הגוי לא נכסף:<p dir="rtl">
<span dir="rtl" class="inlineHeader" id="b23_Zephaniah, פרק ב, ב">ב</span>
בטרם לדת חק כמץ עבר יום בטרם לא יבוא עליכם חרון אף יהוה בטרם לא יבוא עליכם יום אף יהוה:<p dir="rtl">
<span dir="rtl" class="inlineHeader" id="b23_Zephaniah, פרק ב, ג">ג</span>
בקשו את יהוה כל ענוי הארץ אשר משפטו פעלו בקשו צדק בקשו ענוה אולי תסתרו ביום אף יהוה:<p dir="rtl">
<span dir="rtl" class="inlineHeader" id="b23_Zephaniah, פרק ב, ד">ד</span>
כי עזה עזובה תהיה ואשקלון לשממה אשדוד בצהרים יגרשוה ועקרון תעקר: <B>(ס)</B><p dir="rtl">
<span dir="rtl" class="inlineHeader" id="b23_Zephaniah, פרק ב, ה">ה</span>
הוי ישבי חבל הים גוי כרתים דבר יהוה עליכם כנען ארץ פלשתים והאבדתיך מאין יושב:<p dir="rtl">
<span dir="rtl" class="inlineHeader" id="b23_Zephaniah, פרק ב, ו">ו</span>
והיתה חבל הים נות כרת רעים וגדרות צאן:<p dir="rtl">
<span dir="rtl" class="inlineHeader" id="b23_Zephaniah, פרק ב, ז">ז</span>
והיה חבל לשארית בית יהודה עליהם ירעון בבתי אשקלון בערב ירבצון כי יפקדם יהוה אלהיהם ושב שבותם<p dir="rtl">
<span dir="rtl" class="inlineHeader" id="b23_Zephaniah, פרק ב, ח">ח</span>
שמעתי חרפת מואב וגדופי בני עמון אשר חרפו את עמי ויגדילו על גבולם:<p dir="rtl">
<span dir="rtl" class="inlineHeader" id="b23_Zephaniah, פרק ב, ט">ט</span>
לכן חי אני נאם יהוה צבאות אלהי ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר גוי ינחלום:<p dir="rtl">
<span dir="rtl" class="inlineHeader" id="b23_Zephaniah, פרק ב, י">י</span>
זאת להם תחת גאונם כי חרפו ויגדלו על עם יהוה צבאות:<p dir="rtl">
<span dir="rtl" class="inlineHeader" id="b23_Zephaniah, פרק ב, יא">יא</span>
נורא יהוה עליהם כי רזה את כל אלהי הארץ וישתחוו לו איש ממקומו כל איי הגוים:<p dir="rtl">
<span dir="rtl" class="inlineHeader" id="b23_Zephaniah, פרק ב, יב">יב</span>
גם אתם כושים חללי חרבי המה:<p dir="rtl">
<span dir="rtl" class="inlineHeader" id="b23_Zephaniah, פרק ב, יג">יג</span>
ויט ידו על צפון ויאבד את אשור וישם את נינוה לשממה ציה כמדבר:<p dir="rtl">
<span dir="rtl" class="inlineHeader" id="b23_Zephaniah, פרק ב, יד">יד</span>
ורבצו בתוכה עדרים כל חיתו גוי גם קאת גם קפד בכפתריה ילינו קול ישורר בחלון חרב בסף כי ארזה ערה:<p dir="rtl">
<span dir="rtl" class="inlineHeader" id="b23_Zephaniah, פרק ב, טו">טו</span>
זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה כל עובר עליה ישרק יניע ידו: <B>(פ)</B><p dir="rtl">
<h3 dir="rtl" id="b23_Zephaniah, פרק ג">פרק-ג</h3><p dir="rtl">
<span dir="rtl" class="inlineHeader" id="b23_Zephaniah, פרק ג, א">א</span>
הוי מראה ונגאלה העיר היונה:<p dir="rtl">
<span dir="rtl" class="inlineHeader" id="b23_Zephaniah, פרק ג, ב">ב</span>
לא שמעה בקול לא לקחה מוסר ביהוה לא בטחה אל אלהיה לא קרבה:<p dir="rtl">
<span dir="rtl" class="inlineHeader" id="b23_Zephaniah, פרק ג, ג">ג</span>
שריה בקרבה אריות שאגים שפטיה זאבי ערב לא גרמו לבקר:<p dir="rtl">
<span dir="rtl" class="inlineHeader" id="b23_Zephaniah, פרק ג, ד">ד</span>
נביאיה פחזים אנשי בגדות כהניה חללו קדש חמסו תורה:<p dir="rtl">
<span dir="rtl" class="inlineHeader" id="b23_Zephaniah, פרק ג, ה">ה</span>
יהוה צדיק בקרבה לא יעשה עולה בבקר בבקר משפטו יתן לאור לא נעדר ולא יודע עול בשת:<p dir="rtl">
<span dir="rtl" class="inlineHeader" id="b23_Zephaniah, פרק ג, ו">ו</span>
הכרתי גוים נשמו פנותם החרבתי חוצותם מבלי עובר נצדו עריהם מבלי איש מאין יושב:<p dir="rtl">
<span dir="rtl" class="inlineHeader" id="b23_Zephaniah, פרק ג, ז">ז</span>
אמרתי אך תיראי אותי תקחי מוסר ולא יכרת מעונה כל אשר פקדתי עליה אכן השכימו השחיתו כל עלילותם:<p dir="rtl">
<span dir="rtl" class="inlineHeader" id="b23_Zephaniah, פרק ג, ח">ח</span>
לכן חכו לי נאם יהוה ליום קומי לעד כי משפטי לאסף גוים לקבצי ממלכות לשפך עליהם זעמי כל חרון אפי כי באש קנאתי תאכל כל הארץ:<p dir="rtl">
<span dir="rtl" class="inlineHeader" id="b23_Zephaniah, פרק ג, ט">ט</span>
כי אז אהפך אל עמים שפה ברורה לקרא כלם בשם יהוה לעבדו שכם אחד:<p dir="rtl">
<span dir="rtl" class="inlineHeader" id="b23_Zephaniah, פרק ג, י">י</span>
מעבר לנהרי כוש עתרי בת פוצי יובלון מנחתי:<p dir="rtl">
<span dir="rtl" class="inlineHeader" id="b23_Zephaniah, פרק ג, יא">יא</span>
ביום ההוא לא תבושי מכל עלילתיך אשר פשעת בי כי אז אסיר מקרבך עליזי גאותך ולא תוספי לגבהה עוד בהר קדשי:<p dir="rtl">
<span dir="rtl" class="inlineHeader" id="b23_Zephaniah, פרק ג, יב">יב</span>
והשארתי בקרבך עם עני ודל וחסו בשם יהוה:<p dir="rtl">
<span dir="rtl" class="inlineHeader" id="b23_Zephaniah, פרק ג, יג">יג</span>
שארית ישראל לא יעשו עולה ולא ידברו כזב ולא ימצא בפיהם לשון תרמית כי המה ירעו ורבצו ואין מחריד: <B>(פ)</B><p dir="rtl">
<span dir="rtl" class="inlineHeader" id="b23_Zephaniah, פרק ג, יד">יד</span>
רני בת ציון הריעו ישראל שמחי ועלזי בכל לב בת ירושלם:<p dir="rtl">
<span dir="rtl" class="inlineHeader" id="b23_Zephaniah, פרק ג, טו">טו</span>
הסיר יהוה משפטיך פנה איבך מלך ישראל יהוה בקרבך לא תיראי רע עוד: <B>(פ)</B><p dir="rtl">
<span dir="rtl" class="inlineHeader" id="b23_Zephaniah, פרק ג, טז">טז</span>
ביום ההוא יאמר לירושלם אל תיראי ציון אל ירפו ידיך:<p dir="rtl">
<span dir="rtl" class="inlineHeader" id="b23_Zephaniah, פרק ג, יז">יז</span>
יהוה אלהיך בקרבך גבור יושיע ישיש עליך בשמחה יחריש באהבתו יגיל עליך ברנה:<p dir="rtl">
<span dir="rtl" class="inlineHeader" id="b23_Zephaniah, פרק ג, יח">יח</span>
נוגי ממועד אספתי ממך היו משאת עליה חרפה:<p dir="rtl">
<span dir="rtl" class="inlineHeader" id="b23_Zephaniah, פרק ג, יט">יט</span>
הנני עשה את כל מעניך בעת ההיא והושעתי את הצלעה והנדחה אקבץ ושמתים לתהלה ולשם בכל הארץ בשתם:<p dir="rtl">
<span dir="rtl" class="inlineHeader" id="b23_Zephaniah, פרק ג, כ">כ</span>
בעת ההיא אביא אתכם ובעת קבצי אתכם כי אתן אתכם לשם ולתהלה בכל עמי הארץ בשובי את שבותיכם לעיניכם אמר יהוה: <B>(פפפ)</B><p dir="rtl">
